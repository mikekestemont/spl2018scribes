<?xml version='1.0'?>
<TEI>
<text>
<l><edition n="247"/><scribe id="B"/>Daventure gewaget nu das,</l>
<l>Dat menech man blide was</l>
<l>Dor dat Perchevael te hove es comen,</l>
<l>Ende om dat si mede hebben vernomen</l>
<l>36955 Dat hi gewonnen heeft sijn lant,</l>
<l>Ende sijn broder mede altehant</l>
<l>Acglavael dlant heeft beseten.</l>
<l>Dor dese sake, alse wijt weten,</l>
<l>Dede die coninc houden hof</l>
<l>36960 Om te merren sinen lof,</l>
<l>Ende ontboet als te voren</l>
<l>Die ter tafelronden behoren.</l>
<l>Ende alsi in dese feeste saten</l>
<l>Quam daer ene joncfrouwe, di utermate</l>
<l>36965 Lelijc was in allen maniren:</l>
<l>Men mochse niet wel visiren</l>
<l>Van gedane hoe swerd si was:</l>
<l>Si hadde di tande gelijc den das:</l>
<l>Si hadde granen omden mont</l>
<l>36970 Ende enen snavel gelijc den hont,</l>
<l>Ende ogen hol, der simmen gelike:</l>
<l>Die wintbrauwen lanc ende eyselike:</l>
<l>Dat ansichte breet ende vuel</l>
<l>Si quam gereden op enen muel</l>
<l>36975 Inder zalen ter selver stat</l>
<l>Daer die coninc Artur at,</l>
<l>Ende si groette den coninc vorwaer,</l>
<l>Ende al die met hem waren daer.</l>
<l>Daerna sprac vort die joncfrouwe:</l>
<l>36980 "Her coninc Artur, bi mire trouwe;</l>
<l>Ic moet noch tavont herde verre</l>
<l>Ofte ic saels wesen erre;</l>
<l>Want ten castele, hebbic geval,</l>
<l>Orglieuse, here, soe sal</l>
<l>36985 Mine herberge wesen, wildijt horen,</l>
<l>Daer vif hondert ridders utvercoren</l>
<l>Ende .lx. sijn altoes binnen;</l>
<l>Ende elc heeft daer, als wijt kinnen,</l>
<l>Sine amie. Dies wille roken</l>
<l>36990 Dat hi aventuren wilt soken,</l>
<l>Daer mach hi vinden in allen tijt</l>
<l>Joesten fel ende swaren strijt;</l>
<l>Een mach daer proven sijn geval,</l>
<l>Ofte winnen oft verlisen al.</l>
<l>36995 Es hier ieman, die wilt winnen</l>
<l>Alden prijs die heeft binnen</l>
<l>Die werelt nu? Ic segge hi vare</l>
<l>Opten berch te Montesclare;</l>
<l>Daer es beseten ene joncfrouwe,</l>
<l>37000 Die hulpeloes drivet groten rouwe.</l>
<l>Dise hulpe uter noet</l>
<l>Men souts hem spreken ere groet,</l>
<l>Ende hi mochte oec danen bringen</l>
<l>Tswerd metten vremden ringen,</l>
<l>37005 Daer grote doget an geleget."</l>
<l><edition n="248"/>Die joncfrouwe heeft nu al geseget,</l>
<l>Ende reet en wech eer iet lanc.</l>
<l>Mijn her Walewein doe op spranc</l>
<l>Ende sprac: "Bi mire trouwe, ic vare</l>
<l>37010 Der joncfrouwen hulpen te Montesclare."</l>
<l>Ywain sprac: "Ic wille riden</l>
<l>Ten castele Orglieus nu ten tiden,</l>
<l>Ende proven daer mijn geval."</l>
<l>Ende Keye sprac: "Ic sal</l>
<l>37015 Ten Doloreus nu varen met."</l>
<l>Dit selve seide her Griflet.</l>
<l>Ende Perchevael seide: "Ic wille riden</l>
<l>Achter lande in allen tiden,</l>
<l>I alle martsen harentare;</l>
<l>37020 Ende es ieman die oppenbare</l>
<l>Josteren wille jegen mi</l>
<l>Oft vechten met swerden oec daer bi,</l>
<l>Ic makene mat oft hi mi mede</l>
<l>Eer ic meer van hem scede."</l>
<l>37025 Ende eer hi volinde sine tale</l>
<l>Sprongen daer op si hondert wale,</l>
<l>Ende hebben haer wapine an gedaen,</l>
<l>Ende namen orlof alle saen,</l>
<l>Ende souden en wech sijn gereden.</l>
<l>37030 Daer sagen si comen met haestecheden</l>
<l>Ginganbrisile met gewoude,</l>
<l>Die brachte enen scilt van goude</l>
<l>Met ere veeschen van lasure.</l>
<l>Hi groette den coninc Arture</l>
<l>37035 Ende die ridders groet ende clene,</l>
<l>Sonder Waleweine allene.</l>
<l>"Waleweine en grotic nembermere,</l>
<l>Want hi versloech minen here</l>
<l>Sonder redene ende sonder recht,</l>
<l>37040 Dies willic hem doen lien echt</l>
<l>Vor alle die hoge baroen</l>
<l>Ins conincs hof van Scaveloen.</l>
<l>Dies bidic pant vor sine mage,</l>
<l>Te vechtene over .xl. dage."</l>
<l>37045 Walewein spranc op ter vard</l>
<l>Ende sprac te Ginganbrisile ward,</l>
<l>Daer sijt alle horden, hoveschelike:</l>
<l>"Her riddere, semmi God, die rike,</l>
<l>Haddic iet jegen u mesdaen,</l>
<l>37050 Ende haddi mi dat laten verstaen</l>
<l>Tuscen mi ende u hoveschelike,</l>
<l>Ic had u gebetert sekerlike</l>
<l>Tuwen wille; maer sint dat gi</l>
<l>Den camp begert dus sere van mi,</l>
<l>37055 Ic sal dan over .xl. dage</l>
<l>Te Scaveloen comen, sonder sage,</l>
<l>Ende vechten daer al sonder scamp</l>
<l>Aldus ontfa ic hier den camp."</l>
<l>Dus werd di camp genomen daer,</l>
<l>37060 Ende Giganbrisiel voer wech vor waer,</l>
<l>Ende her Walewein ginc hem gereiden</l>
<l>Ten campe werd sonder beiden.</l>
<l>Ende al die heren. als gi moget horen,</l>
<l>Daer ic af seide hier te voren,</l>
<l>37065 Die wilden soeken die aventuren,</l>
<l>Gereiden hen te dire uren</l>
<l>Ende reden met Waleweine uut.</l>
<l>Ginder werd doe groet geluut</l>
<l>Vanden vrouwen ende der maisnieden</l>
<l>37070 Doe di heren van hove scieden;</l>
<l>Want thof bleef soe bloet nu</l>
<l>Van goden ridders, secgic u,</l>
<l>Datter si vive niet bleven omtrent,</l>
<l>Daermen op micken mochte een twent.</l>
<l>37075 Walewein ende Acgravein,</l>
<l>Gariet ende her Ywein,</l>
<l>Perchevael ende Griflet</l>
<l>Ende her Keye, die oec reet met,</l>
<l>Ende Mordret, ende alt conroet,</l>
<l>37080 Dat ic hier vore seide al bloet,</l>
<l>Dat voer al nu ter uren</l>
<l>Om te sokene aventuren.</l>
<l>Si reden te gadere .iiij. milen:</l>
<l>Doe quamen si ter selver wilen</l>
<l>37085 Tere wegescede, daer si doe</l>
<l>Wilden sceden, ic segt u hoe.</l>
<l>Walewein wilt riden tsinen campe,</l>
<l>Hem te bescuddene van rampe;</l>
<l>Ende mijn her Ywein wilt varen</l>
<l>37090 Ten castele, sonder sparen,</l>
<l>Diemen heet Orglieus;</l>
<l>Ende Keye wilt varen ten Doloreus:</l>
<l>Ende Griflet ende dandere mede</l>
<l>Deilden hen al daer ter stede,</l>
<l>37095 Ende voren som met Yweine</l>
<l>Ende som met Keyen ende Acgraveine,</l>
<l>Ende som vorense te Montesclaren,</l>
<l>Daer Walewein soude sijn gevaren.</l>
<l>Ende Perchevael voer allene daer</l>
<l>37100 Enen wech, hine weet waer.</l>
<l>Dus laticse riden alle nu</l>
<l>Ende sal hier vort tellen u</l>
<l>Van Waleweine, die nu vard</l>
<l>Te Scaveloen tsinen campe ward.</l>
<l>37105 Doe Walewein gesceden was</l>
<l>Van sinen gesellen, daer ic af las,</l>
<l>Quam hi gereden daer hi sach liden</l>
<l>Ene grote rote ridderen riden.</l>
<l>Her Walewein hilt stille ende lietse varen.</l>
<l>37110 Een sciltknecht quam gereden daer naren:</l>
<l>Dien vrachde Walewein, secgic u,</l>
<l>Wie die ridders waren nu.</l>
<l>"Here," seit hi, "hets Meliandelijs,</l>
<l>Die gerne soude bejagen prijs;</l>
<l>37115 Ende dat ander es Credouet,</l>
<l>Die altoes na di ere hem set."</l>
<l>Walewein sprac: "Hem kinnic wel,</l>
<l>Hets een ridder dapper ende snel."</l>
<l>Walewein seide: "Waer varen nu si?"</l>
<l>37120 "Here, tenen tornoye hier bi,</l>
<l>Tote Tybaude van Tintavel,</l>
<l>Daer sal sijn een tornoy fel.</l>
<l>Here, vard te hulpen dien van binnen,</l>
<l>Bi Gode, gi sulter mogen winnen</l>
<l>37125 Groten prijs, sidi vrome.</l>
<l>Daer sal sijn harde willecome</l>
<l>Elc riddere die es coene:</l>
<l>Tybaut heeft hulpen te doene."</l>
<l>Walewein sprac doe te desen:</l>
<l>37130 "Knape, hoe mach die tornoy wesen</l>
<l>Tuscen hen tween in eneger wijs?</l>
<l>Ja, en was Meliandelijs</l>
<l>In Tybauts huus op gevoet?"</l>
<l>"Ja hi, here, dies gevroet,</l>
<l>37135 Bat dan hi sijn sone ware;</l>
<l>Maer ic segt u oppenbare</l>
<l>Hoe dese dinc wesen mach.</l>
<l>Doe Meliandelijs vader lach</l>
<l>In sinen doetbedde ent met hem naude</l>
<l>37140 Betroudi so wel heren Tybaude,</l>
<l>Dat hi op trouwe beval sijn kint;</l>
<l>Ende Tybaut heeften oit sint</l>
<l>Harde vaderlijc gehouden</l>
<l>Tes hi quam te sire ouden.</l>
<l>37145 Doe socht hi an Tybauts dochter minne:</l>
<l>Si seide hine quame in haren sinne</l>
<l>Hine ware riddere ende goet man,</l>
<l>Ende sine haddene oec daer an</l>
<l>Sien torniren ten beginne;</l>
<l>37150 "Ende mogedi dan hoger joncfrouwen minne</l>
<l>Verdinen, so salic u minnen tenen gader;</l>
<l>Ende des seldi beginnen an minen vader:</l>
<l>Daer selen comen diet vreischen mogen.</l>
<l>Sie ic u dan ten wapinen dogen,</l>
<l>37155 Ende gi den prijs moget gewinnen,</l>
<l><edition n="249"/>Ic sal u dan gerne minnen."</l>
<l>Dus es die tornoy daer toe comen."</l>
<l>Her Walewein heeft orlof genomen,</l>
<l>Entie knape es wech gereden</l>
<l>37160 Te sinen here, die nu ter steden</l>
<l>Te Tyntaveel quam vor di stat.</l>
<l>Ende Tybaut, die daer binnen sat</l>
<l>Met sinen geburen, met sinen magen,</l>
<l>Die nu secgen ende sere clagen</l>
<l>37165 Dattie tornoy niet sal gescien,</l>
<l>Want Tybaut dorste niet doen te dien;</l>
<l>Hi vruchte dat hem an sijn ere</l>
<l>Mochte lopen nu al te sere,</l>
<l>Ende om dit haddi doen sluten</l>
<l>37170 Sine porten al, ende daer buten</l>
<l>Meliandelise ende sine liede mede.</l>
<l>Walewein quam doe vore die stede,</l>
<l>Want sijn wech al daer gelach.</l>
<l>Doe hi die porten besloten sach</l>
<l>37175 Trac hi daer ene eyke stoet:</l>
<l>Bi enen torre beetti te voet,</l>
<l>Ende dede an die eyke daer naer</l>
<l>Sijn twee scilde hangen daer,</l>
<l>Ende beide daer op aventure.</l>
<l>37180 Die boven lagen daer ten mure,</l>
<l>Drove waren van dien</l>
<l>Dattie tornoy niet soude gescien.</l>
<l>Binnen dien heeft dit verstaen</l>
<l>Een out riddere ende es gegaen</l>
<l>37185 Tote Tybaude, ende seide hem daer:</l>
<l>"Here, mi donct al over waer,</l>
<l>Dat ginder houden .ij. ridders van love,</l>
<l>Die mi donken van Arturs hove</l>
<l>Ende hen gerne hier binnen daden.</l>
<l>37190 Twe gode man comen wel te staden</l>
<l>Ondertiden; bi enen goden man</l>
<l>Es dicke gesciet datmen verwan</l>
<l>Enen tornoy altenengader.</l>
<l>Her Tybaut, al waric u vader,</l>
<l>37195 Bi Gode, ic dorst u wel raden</l>
<l>Dat wi donse wapinen daden</l>
<l>Ende wi beginnen den tornoy.</l>
<l>Het sal hen hebben harde boy</l>
<l>Dat wi des tornoys dorren roeken,</l>
<l>37200 Ende selen ons driven ende soeken</l>
<l>Tonser porten met overmode;</l>
<l>Wi hebben ridders vele ende gode</l>
<l>Ende seriante dapper hier binnen:</l>
<l>Si selen verlisen ende wi winnen."</l>
<l>37205 Dit was een vroet man vander stat,</l>
<l>Daer des raets vele ane sat,</l>
<l>Ende bi sinen rade Tybaut woude</l>
<l>Datmen den tornoy crieren soude.</l>
<l>Dies waren gene ridders blide:</l>
<l>37210 Die sciltknechte lipen te stride</l>
<l>Ende wapenden die ridders saen;</l>
<l>Ende daer binnen waren gegaen</l>
<l>Die vrouwen licgen entie joncfrouwen</l>
<l>Ten tinnen omden tornoy scouwen.</l>
<l>37215 Doe sagen si neder in dat plein</l>
<l>Onder eyke waer her Walewein</l>
<l>Lach ende reste, die ridder milde.</l>
<l>Doe si daer sagen die .ij. scilde</l>
<l>Waren die vrouwen blide daer</l>
<l>37220 Ende seiden: "Nu selewi sien oppenbaer</l>
<l>Dese .ij. ridders wapenen nu."</l>
<l>Andere seiden: "Ic segt hier u,</l>
<l>Hi heeft els iet vernomen,</l>
<l>Want hijs sonder geselle comen.</l>
<l>37225 Wat selen hem allene .ij. scilde?</l>
<l>Vergave God dat hise wilde</l>
<l>Beide nu te samen dragen,</l>
<l>So mochtwi secgen dat wi sagen</l>
<l>Nie merre wonder noch en horden."</l>
<l>37230 Binnen dien dat si dese worden</l>
<l>Seiden ende maecten geluut</l>
<l>Soe trocken gene ridders uut.</l>
<l>Ende Tybauts dochter was daer nu comen,</l>
<l>Daer di tornoy om was genomen,</l>
<l>37235 Ende met hare haer susterkijn,</l>
<l>Dat jonger was vele in scijn;</l>
<l>Maer si was so overfier,</l>
<l>Dat si hadde tenen toname hier,</l>
<l>Beide van heren ende van vrouwen:</l>
<l>37240 Die joncfrouwe metten clenen mouwen.</l>
<l>Die ridders sijn comen opt velt:</l>
<l>Die tornoy began met gewelt,</l>
<l>Ende min here Meliandelijs</l>
<l>Reet ut om te bejagene prijs.</l>
<l>37245 Ende alsene sine vrindinne siet</l>
<l>Sprac si: "Gi vrouwen, nu bespiet.</l>
<l>En es hi niet prijs wel weerd</l>
<l>Ende dat hi vore spere ende sweerd?</l>
<l>Siet ho wel hi hem gelaet:</l>
<l>37250 Bi Gode, ic wilde dine haet</l>
<l>Dat hi mesvore." Doe sprac saen</l>
<l>Haer susterkijn: "Joncfrouwe, laet staen</l>
<l>U prisen; hier es sulc bi,</l>
<l>Hijs beter ende scoenre dan hi."</l>
<l>37255 Om dit wilsise hebben geslegen,</l>
<l>Maer die vrouwen scotenre jegen,</l>
<l>Dat si hare nine quam an;</l>
<l>Ende die tornoy hi began.</l>
<l>Daer werd menech slach geslegen:</l>
<l>37260 Wie dat Meliandelijs quam jegen</l>
<l>Hem was een vallen wel gereet</l>
<l>Eer dat hi heme iet leet.</l>
<l>Hi hadde daer al sulc geval,</l>
<l>Dattie tornoy vor hem boech al.</l>
<l>37265 Dies was sine minne so blide,</l>
<l>Dat si noch sprac ten selven tide:</l>
<l>"Gi vrouwen alle, nu besiet.</l>
<l>En es die gene te minnen niet,</l>
<l>Diet ginder soe ridderlijc doet?</l>
<l>37270 Hijs rike, scone ende goet,</l>
<l>Nieman can hem geliken iet."</l>
<l>Doe sprac die suster: "Dit nes niet.</l>
<l>Hier es noch vele scoenre bi</l>
<l>Ende beter mede dan hi si."</l>
<l>37275 Die outste suster werd erre ter stont</l>
<l>Ende sloech di andere vorden mont</l>
<l>Ende verspracse sere omt gent.</l>
<l>Doe ward echt groet perlement</l>
<l>Om Waleweine, twi hi stille lach</l>
<l>37280 Daer hi dus torniren sach?</l>
<l>"Hets een coeman," sprac die ene,</l>
<l>"Ende vard aldus, alsict verneme,</l>
<l>Ende vard oft hi een ridder si</l>
<l>Omden tol tontforne daer bi."</l>
<l>37285 Sulke seide: "Het es een wisselare."</l>
<l>Dus maectense haer sceren oppenbare</l>
<l>Met Waleweine. Doe sprac en trouwen</l>
<l>Die joncfrouwe metten clenen mouwen:</l>
<l>"En es wisselare noch coman,</l>
<l>37290 Maer hi scient een edel man,</l>
<l>Ende es wel elcs ridders genoet;</l>
<l>Want sine speren sijn so groet."</l>
<l>Doe spraken hare die vrowen an:</l>
<l>"Swiget, het scient menech man</l>
<l>37295 Dies meester des hi nine es;</l>
<l>Dits geen ridder, sijt seker des,</l>
<l>Maer hi maect hem ridder daer bi</l>
<l>Dat hi wilt wesen tolvri;</l>
<l>Ende sal des plegen so vele,</l>
<l>37300 Datmenne sal hangen bider kele."</l>
<l>Dit seiden si daer soe oppenbaer,</l>
<l>Dat Walewein horde al claer.</l>
<l>Hi scaemde hem des soe sere,</l>
<l>Dat hi ward al uten kere.</l>
<l>37305 Hi dochte hem sere van sinen campe;</l>
<l><edition n="250"/>Wordi belet bi enegen rampe,</l>
<l>Dat hi nine quame ten dage,</l>
<l>Hi ware gelachtert ende al sijn mage,</l>
<l>Worde hi gequetst oft gevaen.</l>
<l>37310 Hier bi liet hi torniren staen.</l>
<l>Meliandelijs toende sine cracht</l>
<l>Vore die porte optie gracht.</l>
<l>Doe sagen die vrouwen daer ter steden</l>
<l>Enen sciltknecht comen gereden,</l>
<l>37315 Die daer om bejach reet.</l>
<l>Die vrowen ripen dien gereet</l>
<l>Ende seiden: "Waerdi goet, bi mire trouwen,</l>
<l>Gi sout u spade laten blouwen</l>
<l>Om een trinsoen oft om .i. testire;</l>
<l>37320 Want gi mocht hier winnen scire</l>
<l>Onder dese eyke harnasch ende goet,</l>
<l>Sonder slach ende oec stoet,</l>
<l>Die dese riddere heeft in hoeden.</l>
<l>Hijs van so godertiren moden,</l>
<l>37325 Al sloechdine ende namet hem al,</l>
<l>Ic wane hi hem niet weren sal."</l>
<l>Die knape reet te Waleweine ward</l>
<l>Ende seide: "Hoe ligdi dus, musard?</l>
<l>Ic wane gi gelaten sijt ter aderen</l>
<l>37330 Dat gi ligt stille, daer gi vergaderen</l>
<l>Saget dus sconen tornoy heden."</l>
<l>Walewein antwerde hem ter steden:</l>
<l>"Maecti henen nu ter stat,</l>
<l>In berechti dit noch dat."</l>
<l>37335 Dus voer hi van hem alsoe,</l>
<l>Ende die tornoy sciet daer doe.</l>
<l>Die van buten hadden den prijs;</l>
<l>Maer tgewin in alre wijs</l>
<l>Hadden merre die van binnen.</l>
<l>37340 Eer si scieden daden si bekinnen</l>
<l>Datmen sanderdages sal torniren.</l>
<l>Mijn her Walewein , die godertiren,</l>
<l>Es met ter porten in gevaren</l>
<l>Metten ridders die daer waren.</l>
<l>37345 Doe quam daer saen in sijn gemoet</l>
<l>Her Garijn, daer die raet an stoet</l>
<l>Altemale vander steden.</l>
<l>Hi heeft Waleweine al daer gebeden,</l>
<l>Dat hi met hem herberge nu.</l>
<l>37350 Walewein deet gerne, secgic u;</l>
<l>Ende onderwegen vrachdi Waleweine</l>
<l>Twi hi so stille hilt inden pleine,</l>
<l>Dat hi nine tornierde daer?</l>
<l>Walewein seide tot hem daer naer:</l>
<l>37355 "Her werd, ic ben beropen saen</l>
<l>Van enen campe, sonder waen,</l>
<l>Ins conincs hof van Scaveloen,</l>
<l>Dien ic ember daer moet doen;</l>
<l>Ende haddic hier dan getorniert,</l>
<l>37360 Ende waric igeren af gefalgiert,</l>
<l>Dat ic niet quame te minen dage,</l>
<l>Soe waric gelachtert ende al min mage."</l>
<l>"Her riddere, gi daet hier an wale."</l>
<l>Dus quamen [si] tot sire zale,</l>
<l>37365 Daer die werd wille wesen.</l>
<l>Ende her Walewein was binnen desen</l>
<l>Verraden; want Tybauts dochter saen</l>
<l>Liet den vader van hem verstaen</l>
<l>Dat Walewein en coman si,</l>
<l>37370 Ende dat hi alse riddere vard daer bi</l>
<l>Omdat hi wilt tolvri wesen.</l>
<l>Die jonger suster es binnen desen</l>
<l>Dor enen bogart gegaen</l>
<l>Ende dede heren Garine dit verstaen.</l>
<l>37375 Her Garijn werd sere onsteken</l>
<l>Ende es te hove werd gestreken</l>
<l>Met sinen sone Herbaude:</l>
<l>Onderwegen ontmoetti Tybaude.</l>
<l>Al was her Garijn erre sere,</l>
<l>37380 Nochtan groetti sinen here</l>
<l>Ende vrachden waer hi henen woude.</l>
<l>Tybaut seide dat hi soude</l>
<l>Tsinen huus varen enen coman vaen,</l>
<l>"Daer mi nu es af laten verstaen</l>
<l>37385 Dat hi vard alse riddere ter uren</l>
<l>Omdat hi den tol wilt ontfuren."</l>
<l>"Her Tybaut, eer ic u des gehinge</l>
<l>Hier soude eer werden groet gedinge,</l>
<l>Al benic u man ende gi min here;</l>
<l>37390 Eric u liet doen dese onnere</l>
<l>In min huus al onverdient</l>
<l>Enegen goeden man, al min vrient,</l>
<l>Soudicker eer om pinen nu."</l>
<l>Tybaut seide doe: "Ic wille met u</l>
<l>37395 Varen corten minen tijt."</l>
<l>Aldus werd daer bevelt die strijt.</l>
<l>Dus redense tsire herbergen bede:</l>
<l>Van goder hoede comt goet vrede</l>
<l>Doe min her Walewein vernam</l>
<l>37400 Dat Tybaut tsire herbergen quam</l>
<l>Ginc hi jegen hem mettesen</l>
<l>Ende hitene willecome wesen.</l>
<l>Deen nam den anderen metter hant</l>
<l>Ende gingen sitten op ene banc.</l>
<l>37405 Alse Tybaut sine stade siet</l>
<l>Vrachdi Waleweine twi hi liet</l>
<l>Dat hi nine tornierde heden?</l>
<l>Walewein seide: "Here, bi waerheden,</l>
<l>Ic ben campvast, secgic u,</l>
<l>37410 Jegen den coensten di levet nu</l>
<l>Ins conincs hof van Scaveloen."</l>
<l>Her Tybaut sprac hem ane doen:</l>
<l>"Her riddere, begeerdi enege dinge</l>
<l>Die u gebreken sonderlinge,</l>
<l>37415 Dat soudic doen, haddijs noet."</l>
<l>Walewein seits hem danc groet.</l>
<l>Mettien nam Tybaut orlof saen:</l>
<l>Doe sach [hi] waer dat quam gegaen</l>
<l>Sine joncste dochter ende hilt ter stede</l>
<l>37420 Waleweine met haren armen bede</l>
<l>Ende seide: "Here ontfermt u dongevoech.</l>
<l>Dat mi min suster om u sloech</l>
<l>Heden dat clagic, here, nu u."</l>
<l>"Soete kint wat besteet nu,"</l>
<l>37425 Sprac Walewein, "te berechtene mi</l>
<l>Dat tusscen u ende uwer suster si?"</l>
<l>Die vader scaltse doe om dat</l>
<l>Ende seide: "Loepti dus in die stat</l>
<l>Den ridders clagen u verdriet,</l>
<l>37430 Dat u ende uwer suster er gesciet."</l>
<l>Walewein seide doe: "Sonder waen,</l>
<l>Sine heeft hier an niet mesdaen."</l>
<l>Doe sprac hi hare al lachende toe:</l>
<l>"Live kint, wat wildi dat ic doe</l>
<l>37435 Te wraken van uwer suster nu?</l>
<l>"Here," seitsi, "Ic bidde hier u</l>
<l>Dat gi dor mi ten tornoie draecht</l>
<l>Margen wapine." "Scone maecht,"</l>
<l>Sprac Walewein, "dat willic anegaen</l>
<l>37440 Dor uwen wille, sonder waen."</l>
<l>Si neech toten voeten daer of.</l>
<l>Doe nam Tybaut daer orlof</l>
<l>Ende sette sijn dochter vor hem daer.</l>
<l>Onderwegen vragede hi daer naer</l>
<l>37445 Wat si ende haer suster hadden gaens</l>
<l>Daer si ane verdiende slaens?</l>
<l>Si seide den vader dattet ware</l>
<l>Om Meliandelise, dien si so mare</l>
<l>Maecte van groter vromecheide;</l>
<l>37450 "Ende om dat ic dat wederseide</l>
<l>Nam si mi biden hare</l>
<l>Ende gaf mi enen slach daer nare.</l>
<l>Ic sach desen riddere doe an,</l>
<l>Ende seide hi ware beter man.</l>
<l>37455 Oec woude ic, here, bi mire trouwen,</l>
<l><edition n="251"/>Dat ic Meliandelise mochte scouwen</l>
<l>Margen ter eerden licgen , here,</l>
<l>Ende hi moest costen een deel mire ere."</l>
<l>Tybaut sprac ende loech:</l>
<l>37460 "Dochter, gi moet margen vroech</l>
<l>Den riddere een teken geven daer bi</l>
<l>Datmen kinne dat u riddere si."</l>
<l>"Here, daeraf en wetic twint."</l>
<l>Tybaut seide doe: "Live kint,</l>
<l>37465 Ic sal u hier af wel betalen."</l>
<l>Mettien quamen si tsire zalen</l>
<l>Daer bi beette ter eerden saen.</l>
<l>Die outste dochter quam gegaen,</l>
<l>Ende alsi harre suster sach daer</l>
<l>37470 Versprac sise sere. Doe seide daer naer</l>
<l>Haer vader: "Maer gi, dise sloecht heden,</l>
<l>Moet Godsat hebben nu ter steden."</l>
<l>Des anderdages harde vroe</l>
<l>Riep Tybaut sijn dochterkijn hem toe</l>
<l>37475 Ende gaf hem ene mouwe roet,</l>
<l>Ende hiet hare doe ende geboet</l>
<l>Dat si ten riddere weder kere</l>
<l>Ende hi die mouwe dor haer ere</l>
<l>Dragen wille heden den dach.</l>
<l>37480 Dat kint liep daerwerd dattet mach,</l>
<l>Ende gaf heren Waleweine die mouwe,</l>
<l>Ende bat hem op gerechte trouwe</l>
<l>Dat hise dragen soude dor hare.</l>
<l>Walewein seide doe oppenbare</l>
<l>37485 Dat hise dragen soude, Godweet.</l>
<l>Mettien waren die ridders gereet.</l>
<l>Ende waren ten velde comen.</l>
<l>Die joncfrouwen hebbent oec vernomen</l>
<l>Ende sijn ten tinnen geseten mede.</l>
<l>37490 Mettien liet lopen daer ter stede</l>
<l>Meliandelijs op dat velt</l>
<l>Ende dede ropen met gewelt</l>
<l>Oft daer ieman soe coene ware</l>
<l>Een spere te brekene oppenbare?</l>
<l>37495 Alsine amie dit gesiet ,</l>
<l>"Gi vrouwen," seit si, "en donct u niet</l>
<l>Die gene der bester een die leeft?</l>
<l>Die den genen gemint heeft</l>
<l>Mach harre minnen blide wesen."</l>
<l>37500 Ende rechte doe si sprac van desen</l>
<l>Quam Walewein gereden opt velt,</l>
<l>Dar Meliandelijs reet met gewelt;</l>
<l>Ende alse Walewein dit heeft gesien</l>
<l>Reet hi jegen hem mettien,</l>
<l>37505 Ende stakene metten orsse int sant.</l>
<l>Walewein riep enen knape te hant</l>
<l>Ende sende dors in rechten trouwen</l>
<l>Der joncfrouwen metter cleinre mouwen.</l>
<l>Die suster heeft gesien ende seecht</l>
<l>37510 Hoe Meliandelijs ter eerden leecht:</l>
<l>"Suster," seit si, "wat segdi nu?</l>
<l>Dits die comen die hier vor u</l>
<l>Meliandelise tumelen dede."</l>
<l>Di suster was drove ende seide ter stede:</l>
<l>37515 "Swiget daer af, quade pute.</l>
<l>Bi Gode, haddic u daer ute</l>
<l>Ic soude u geven ene buffe.</l>
<l>"Ja, suster? ende eest dan truffe?</l>
<l>Besiet, gi vrowen, ho hi leecht,</l>
<l>37520 Daert min suster af wederseecht,</l>
<l>Die de coeman ave stac.</l>
<l>Ic wane hi heeft groet ongemac:</l>
<l>Hi leget soe lange averrecht."</l>
<l>Die suster heeft hare gerecht</l>
<l>37525 Ende wilde harre suster slaen,</l>
<l>Maer die vrowen benament saen.</l>
<l>Mettien quam die knape ende sochte</l>
<l>Die joncfrouwe, dier hi dors brochte,</l>
<l>Ende presenteret daer ter stede</l>
<l>37530 Van sijns heren halven mede.</l>
<l>Si was blide ende dancte hem sere.</l>
<l>Die knape reet weder tsinen here,</l>
<l>Die des dages opter heide</l>
<l>Menegen dede rumen sijn gereide.</l>
<l>37535 Ic wane noit man ne sach</l>
<l>Meer Waleweine pinen om bejach</l>
<l>Op enen dach; dies wan hi sciere</l>
<l>Rikeliker orsse vire.</l>
<l>Dirste sindi der joncfrouwen</l>
<l>37540 Diemen heet metten clenen mouwen:</l>
<l>Dander ter herbergen binnen</l>
<l>Heren Garijns wive, der werdinnen:</l>
<l>Terde sindi harre dochter ter stede:</l>
<l>Dat vierde harre suster mede.</l>
<l>37545 Aldus bestaetdi sijn bejach;</l>
<l>Ende doent ginc om den middach</l>
<l>Done wildi nember torniren,</l>
<l>Ende die tornoy began falgiren.</l>
<l>Walewein reet ter herbergen tien tiden:</l>
<l>37550 Hi hadde den prijs van beiden siden.</l>
<l>Daer ward stille ende oppenbare</l>
<l>Dicke gevraget wie hi ware,</l>
<l>Maer nieman conde geweten dat.</l>
<l>Doe her Walewein quam in die stat</l>
<l>37555 Vant hi tsire herbergen saen</l>
<l>Die joncfrouwe, dine heeft ontfaen</l>
<l>Vrindelike, ende dancte hem sere</l>
<l>Dat hi hare dade die ere</l>
<l>Dat hi dor hare tornierde daer</l>
<l>37560 Haer vader quam oec daer naer</l>
<l>Ende dankets hem, ende die werdinne</l>
<l>Ende beide haer dochtere oec met sinne;</l>
<l>Ende her Garijn dancte hem mede</l>
<l>Der eren die hi hen allen dede.</l>
<l>37565 Si vrachden om sinen name te hant:</l>
<l>"Walewein," seit hi, "benic genant</l>
<l>Des conincs Arturs suster soene:</l>
<l>Ic bens te lochgene niet gewone."</l>
<l>Doe boden si hem haren dienst sere</l>
<l>37570 Walewein dancte der ere</l>
<l>Ende heeft an hen orlof genomen.</l>
<l>Mettien es die joncfrouwe comen</l>
<l>Ende custen daer an sinen voet.</l>
<l>"Wat eest, joncfrouwe, wat gi doet."</l>
<l>37575 "Ic cusse uwen voet dor dat gi</l>
<l>Mijns gedinken sult daer bi."</l>
<l>Walewein sprac: "Wel live joncfrouwe,</l>
<l>Ic sal u altoes sijn getrouwe;</l>
<l>Gi hebt mi gedaen sulke ere,</l>
<l>37580 In vergeets nembermere."</l>
<l>Dus heeft hi orlof genomen</l>
<l>Niet allene ane hen somen,</l>
<l>Maer an hem allen die daer waren.</l>
<l>Nu latic heren Walewein varen</l>
<l>37585 Ende sal u van Acgraveine tellen vort</l>
<l>Ende van Keyen, als gi gehort</l>
<l>Hebt hier vore, die wilden varen</l>
<l>Ten Doloreusen castele twaren.</l>
<l>Daventure seget ons al plein,</l>
<l>37590 Dat her Keye ende Acgravein</l>
<l>Ter wegescede daer si scieden,</l>
<l>Alse gi hier vore horet bediden,</l>
<l>Voren dien dach al dorenture</l>
<l>Sonder te vindene aventure</l>
<l>37595 Die te vertellen werdech es.</l>
<l>Des ander dages, sijt gewes,</l>
<l>Gemoetten si ene joncfrouwe daer.</l>
<l>Si vraechden doe oppenbaer</l>
<l>Om den wech ten castele ward;</l>
<l>37600 Ende si antwerde hen ter vard:</l>
<l>"Wildi derward varen nu,</l>
<l>Ic salre u leiden, secgic u,</l>
<l>Opdat gi dorret volgen mi."</l>
<l>Keye seide: "Joncfrouwe, waer bi</l>
<l>37605 En soudewi u niet volgen dorren?</l>
<l><edition n="252"/>Vard vore, waerward gi wilt porren,</l>
<l>Wi selen u volgen nu vor waer."</l>
<l>Si voer vore: si reden naer</l>
<l>Toter nacht toe alsoe.</l>
<l>37610 Des nachts lagen si oec doe</l>
<l>In dat wout met een hermite,</l>
<l>Dise wel ontfinc met vlite.</l>
<l>Des ander dages voren si vort.</l>
<l>Doe quamen si ridende in ene port</l>
<l>37615 Daer si ontbeten ten selven tiden;</l>
<l>Want si moesten verre riden,</l>
<l>Dat dede hen die joncfrouwe verstaen,</l>
<l>Eer si ter herbergen souden gaen.</l>
<l>Doe si geten hadden daer</l>
<l>37620 Reden si henen, wet vorwaer,</l>
<l>Ende quamen omtrent vespertijt gereden</l>
<l>Daer si .ij. ridders gemoetten ter steden,</l>
<l>Wel gewapent ende opgeseten.</l>
<l>Doe sprac die joncfrouwe: "Ic laet u weten,</l>
<l>37625 Gi heren, eer gi hier moget liden</l>
<l>Suldi jegen dese .ij. hier moten striden.</l>
<l>Si sijn so overmodech nu,</l>
<l>Gi behoeft wel te wachtene u,</l>
<l>Suldi metten live ontgaen."</l>
<l>37630 Doen antwerde min her Keye saen:</l>
<l>"Bi Gode, joncfrouwe, ic segt u hier,</l>
<l>Si mogen wesen alsoe fier,</l>
<l>Ende also spreken hier oec mede,</l>
<l>Si selen bliven hier ter stede</l>
<l>37635 Gevaen ofte also gewont,</l>
<l>Sine werden daer af meer gesont."</l>
<l>Ende binnen dat Keye dese worde sprac</l>
<l>Doe joncfrouwe over ene side trac,</l>
<l>Ende deen riddere vanden tween</l>
<l>37640 Riep op Keyen al in een</l>
<l>Sevenwarf met groet:</l>
<l>"Geeft u op oft gi sijt doet."</l>
<l>Ende Keye hadde dit onwerd sere,</l>
<l>Ende rechte te hant sinen spere,</l>
<l>37645 Ende liet lopen doe sijn ors;</l>
<l>Ende die ander, die niet wors</l>
<l>Gereden was dan Keye daer,</l>
<l>Quam op Keyen, wet vor waer,</l>
<l>Ende stakene met sinen spere soe,</l>
<l>37650 Dat brac in seven sticken doe;</l>
<l>Maer Keye en was gequetst niet,</l>
<l>Noch die steke deden geen verdriet;</l>
<l>Ende hi stac den riddere weder</l>
<l>Dat hi viel vanden orsse neder;</l>
<l>37655 Maer hine was niet sere gequetst:</l>
<l>Sijn helm die was hem ontletst.</l>
<l>Hi spranc op ende bantene weder.</l>
<l>Dat hi was gesteken neder</l>
<l>Dat dremde hem sere utermaten:</l>
<l>37660 Hine wiste hem hoe gelaten.</l>
<l>Hi trac sijn sward ende seide saen:</l>
<l>"Nu moet hier an u leven gaen,</l>
<l>Ic sal u doden ende u part,</l>
<l>Gine beet te voet ter vart</l>
<l>37665 Oft laet mi weder min part bescriden;</l>
<l>Ende laet ons dan met swerden striden."</l>
<l>Binnen dat si dus spreken , Godweet,</l>
<l>Soe was die ander riddere gereet</l>
<l>Ende comt daer oec op Keyen gereden.</l>
<l>37670 Dit sach Acgravein ter steden,</l>
<l>Ende sloech met sporen der ward,</l>
<l>Ende haeste soe sere sine vart,</l>
<l>Dat hi den riddere heeft onderreden</l>
<l>Eer hi te Keyen quam ter steden,</l>
<l>37675 Ende geraectene so over di side,</l>
<l>Dat hine dede tumelen tien tide</l>
<l>Vanden orsse optie eerde.</l>
<l>Ic waent hem .vij. dage deerde,</l>
<l>Want hi viel in sire ongewout</l>
<l>37680 Besiden weges op een hout,</l>
<l>Dat hi den arm brac ontwee.</l>
<l>Nu es versekert hedemee</l>
<l>Keye van desen, dat secgic u</l>
<l>Doe hi sach dat sijn geselle nu</l>
<l>37685 Den genen af hadde gesteken</l>
<l>Was Keye te stouter, sekerleken,</l>
<l>Ende sprac ten genen die daer stoet:</l>
<l>"Ic wille beten met u te voet,</l>
<l>Ende wille becorten desen strijt</l>
<l>37690 Tuscen mi ende u, ter tijt;</l>
<l>Want litic u dit pert bescriden</l>
<l>Gi sout mi lichte willen ontriden."</l>
<l>"Fi, quaet vassael, wat segdi.</l>
<l>Dat gi dit nie pinset van mi</l>
<l>37695 Dat suldi ontgelden, dat verstaet,</l>
<l>Eer ghi mi heden voet ontgaet."</l>
<l>Dus heeft hi sijn sward genomen,</l>
<l>Ende Keye es daer jegen hem comen,</l>
<l>Ende manlijc heeft anderen daer gegroet</l>
<l>37700 Met groten slagen ende ontmoet.</l>
<l>Die riddere was erre ende sloech sere</l>
<l>Grote slage op Keye den here,</l>
<l>Ende Keye slogen weder soe,</l>
<l>Soe grote slage, dat hi doe</l>
<l>37705 Achter moeste gaen aldaer,</l>
<l>Dies hem te mode was harde swaer;</l>
<l>Idoch werdi hem harde sere,</l>
<l>Ende ginc Keyen an met mengen kere,</l>
<l>Want hi conste harde wel scermen.</l>
<l>37710 Keye en liten niet gehermen,</l>
<l>Ende slogene so int leste daer naer,</l>
<l>Dat hi loefs moeste lien daer.</l>
<l>Ende rechte als hi verwonnen was</l>
<l>Quamen met groter haest na das</l>
<l>37715 .viij. ridders gereden met snelre vard,</l>
<l>Ende ripen sere te Keyen ward:</l>
<l>"Gi blives hier, her mordenere.</l>
<l>Gi waent nu sijn een groet here</l>
<l>Dat gi dien riddere hebt verwonnen;</l>
<l>37720 Ter quader tijt hebdijs begonnen."</l>
<l>Mettien sijn si an hem comen</l>
<l>Eers Keye word heeft genomen,</l>
<l>Ende steken op hem ende slaen,</l>
<l>Ende hebben daer Keyen gevaen.</l>
<l>37725 Maer eer sine gevingen ter stont</l>
<l>Haddire daer twe soe gewont,</l>
<l>Dat si nemmeer mochten striden.</l>
<l>Si voren an Acgraveine tien tiden</l>
<l>Ende wilden oec hebben gevaen;</l>
<l>37730 Maer hi sette hem ter were saen,</l>
<l>Ende staker enen met sinen spere</l>
<l>Dat hi viel al sonder were,</l>
<l>Ende quetste hem sere in die side,</l>
<l>Want hi brac ene rebbe tien tide.</l>
<l>37735 Dus waser vive so onvermogen,</l>
<l>Dat si niweren toe ne dogen,</l>
<l>Eer Acgravein ward gevaen,</l>
<l>Twe die vorste, sonder waen,</l>
<l>Ende drie nadat, secgic u,</l>
<l>37740 Vanden .viij. dire quamen nu.</l>
<l>Dus worden gevaen dese twee</l>
<l>Ende en wech gevord met groten wee.</l>
<l>Ten Doloreusen castele toe</l>
<l>Wilden sise binne voren doe,</l>
<l>37745 Die daer stont in ere milen naer.</l>
<l>Die andere, die gewont waren daer,</l>
<l>Die vorden si met hen oec mede:</l>
<l>Dire doet waren lietense ter stede.</l>
<l>Alsi dus henen gesceden waren</l>
<l>37750 Ende ene halve milen hadden gevaren</l>
<l>Quam Perchevael in hare gemoet</l>
<l>Al enen sijtwech die daer stoet,</l>
<l>Also als hi sochte aventuren</l>
<l>Daer si hem souden mogen geburen.</l>
<l>37755 Een riddere sagene daer hi soude liden,</l>
<l><edition n="253"/>Ende riep hem ane ten selven tiden:</l>
<l>"Hordijt, gi di daer nu rijt,</l>
<l>Geeft u op nu ter tijt,</l>
<l>Gi hebt verre gnoech gereden,</l>
<l>37760 Gi moet met ons nu ter steden</l>
<l>Mettesen tween te hove varen</l>
<l>In onse gevancnesse, twaren.</l>
<l>Vollijc, geeft u op ter vart</l>
<l>Eric u dode ende u part."</l>
<l>37765 "Doden?" sprac doe Perchevale,</l>
<l>"Gi hebt mi vollijc metter tale</l>
<l>Doet, dat donct mi ane u;</l>
<l>Maer ic rade u dat gi u nu</l>
<l>Wacht jegen minen steke;</l>
<l>37770 Ic segt u bider goder weke,</l>
<l>Ic saelt u tsuren maken soe,</l>
<l>Eer gi mi sult bringen daer toe</l>
<l>Dat ic mi op nu sal geven,</l>
<l>Dat u costen sal u leven</l>
<l>37775 Ende hen allen die met u sijn.</l>
<l>Nu hoet u jegen dat spere mijn.</l>
<l>Ic vechte eer ict late nu,</l>
<l>Want ic ride om vechten, secgic u,</l>
<l>Achter lande harentare,</l>
<l>37780 Ende om te vreischene daer af niemare.</l>
<l>Nu hoet u jegen minen spere."</l>
<l>Mettien sette hem die ander ter were</l>
<l>Ende reet op Perchevale, ende stac</l>
<l>Soe dat hi sijn spere brac;</l>
<l>37785 Ende Perchevael redene weder soe,</l>
<l>Dat hi sijns lijfs werd onvroe;</l>
<l>Want hi dorstakene altemale</l>
<l>Dat hi doet viel te dale.</l>
<l>Doen dit sach een ander daer</l>
<l>37790 Nam hi sijn spere ende reet daer naer</l>
<l>Op Perchevale met enen erren moede;</l>
<l>Ende Perchevael, die was in sine hoede,</l>
<l>Quam hem jegen daer ter stont,</l>
<l>Ende heeft den genen oec so gewont,</l>
<l>37795 Dat hi viel neder ter stede</l>
<l>Ende brac sijn been oec daer mede.</l>
<l>Doe quam die derde, die riep sere:</l>
<l>"Her vasseel, bi onsen here,</l>
<l>Gi copet eer gi mi ontvard."</l>
<l>37800 Perchevael antwerde ongespard:</l>
<l>"Bi Gode, her riddere, in vlie niet."</l>
<l>Mettien Perchevael lopen liet</l>
<l>Ten riddere ward met snelre vard,</l>
<l>Ende stac heme ende oec sijn part,</l>
<l>37805 Dat si ter eerden vielen beide.</l>
<l>Die riddere viel onder tgereide</l>
<l>Ende tpart viel op hem daer naer,</l>
<l>Ende hi brac sine rucge al daer.</l>
<l>Doen dit die [andere] hebben gesien</l>
<l>37810 Gingen si vaste henen vlien</l>
<l>Ten castele ward bi ere valeien,</l>
<l>Ende liten Acgraveine ende Keyen</l>
<l>Ende die gewonde licgen daer.</l>
<l>Doe quam Perchevael hen bat naer</l>
<l>37815 Ende vant daer sine gesellen doe,</l>
<l>Dies si blide waren ende vroe.</l>
<l>Hi ontbant hen hare hande saen,</l>
<l>Ende si hebben hare orsse gevaen</l>
<l>Ende saten daer op, ende reden daer</l>
<l>37820 Na die daer vloen, wet vor waer;</l>
<l>Want Perchevael en wils laten niet</l>
<l>Om dat hise vor hem riden siet.</l>
<l>Hi reet soe sere, hebbic vernomen,</l>
<l>Eer si ter porten consten comen</l>
<l>37825 Vanden castele heeft hise herhaelt</l>
<l>Ende seide: "Gi heren, betaelt,</l>
<l>Gi motet ontgelden, sonder waen,</l>
<l>Dat gi min gesellen had gevaen."</l>
<l>Mettien heeft hi tsward verheven</l>
<l>37830 Ende den enen slach gegeven</l>
<l>Dat hi viel ter eerden mettien.</l>
<l>Dit heeftmen inden casteel versien,</l>
<l>Ende al dat daer binnen was</l>
<l>Trac metten here ut nadas.</l>
<l>37835 Ende hierenbinnen waren comen mede</l>
<l>Acgravein ende Keye bede.</l>
<l>Daer ward een groet strijt verheven,</l>
<l>Ende menech groet slach gegeven.</l>
<l>Perchevael onderginc hen di porte saen,</l>
<l>37840 Datter nieman in mochte ontgaen,</l>
<l>Ende sloech oec so grote slagen,</l>
<l>Dat si hen allen begonsten versagen;</l>
<l>Want hi sloger vele doet aldaer.</l>
<l>Doe werd die here in groter vaer</l>
<l>37845 Ende gaf hem op al daer ter stede</l>
<l>Perchevale, ende alle dandre mede,</l>
<l>Ende opende hem den casteel oec daer,</l>
<l>Ende swoer hem te varne daer naer</l>
<l>In des conincs Arturs genaden saen,</l>
<l>37850 Ende den casteel van hem sal ontfaen;</l>
<l>Dit geloefdi bi sekerheiden.</l>
<l>Nu salic swigen hier ter steden</l>
<l>Van Perchevale ende van Acgraveine,</l>
<l>Ende van Gariet tellen ende Yweine.</l>
<l>37855 Nu doet verstaen daventure</l>
<l>Dat Ywein ter selver ure</l>
<l>Ende Gariet, daer si orlof namen</l>
<l>Ter wegesceden daer si toe quamen,</l>
<l>Daer Walewein voer ten campe ward,</l>
<l>37860 Dat si voren met ere snelre vard</l>
<l>Ten castele Orglieus werd saen.</l>
<l>Onderwegen vonden si enen naen,</l>
<l>Den feynesten dien si noit sagen;</l>
<l>Ende her Ywein began hem vragen</l>
<l>37865 Om den casteel, waer hi stoet,</l>
<l>Oft hijs hem iet conde gemaken vroet,</l>
<l>Die die Orglious daer hiet?</l>
<l>Die naen seide: "Wildi hem iet?"</l>
<l>Ywein seide: "Jawi, twaren,</l>
<l>37870 Wi wouden daer josteren varen,</l>
<l>Want ons [is] doen daeraf bekint</l>
<l>Datmen daer altoes joeste vint."</l>
<l>"Bi Gode, dats waer," seide di naen;</l>
<l>"Maer al ware uwer .lx., sonder waen,</l>
<l>37875 Nochtan soudi alle bliven mat</l>
<l>Eer gi quaemt vander stat;</l>
<l>Maer wildi ember wesen daer,</l>
<l>Ic salre u leiden oppenbaer,</l>
<l>Ende sal u wisen den casteel,</l>
<l>37880 Daer binnen es groet riveel</l>
<l>Van riddere ende van sconen vrowen</l>
<l>Ende van joncfrouwen, diemer scouwen</l>
<l>Mach .c. ende .lx., wetet wale,</l>
<l>Ende also menech ridder bi getale,</l>
<l>37885 Die goet sijn ende vrome.</l>
<l>Ic secge u dat ic danen come</l>
<l>Ende ben vanden gesellen een,</l>
<l>Ende hebbe ontfangen daer min leen;</l>
<l>Ende wildi, ic kere weder met u,</l>
<l>37890 Want ic soude gerne sien nu</l>
<l>Hoe gi dese dinge sout beginnen</l>
<l>Jegen die gene die sijn daer binnen,</l>
<l>Want uwer en es hier maer twee:</l>
<l>Hoe gemochti embermee</l>
<l>37895 Enege dinge daer bestaen</l>
<l>Die u te gode mochte vergaen?"</l>
<l>Gariet seide: "Bi Gode, in weet;</l>
<l>Maer wi hebben gedaen enen eet,</l>
<l>Dat wi daer ember moten varen</l>
<l>37900 Ende jostiren daer al sonder sparen."</l>
<l>Die naen sprac: "Bi waerheiden,</l>
<l>Ic sal u ember tot daer geleiden,</l>
<l>Ende sal u wisen in wat maniren</l>
<l>Dat gi haestelijc sult torniren.</l>
<l>37905 Daer steet een tor, daer seldi varen</l>
<l><edition n="254"/>Ende rechte daer vore u oppenbaren;</l>
<l>Ende also vollijc alsmen u vernomen</l>
<l>Heeft selen si twe ut comen</l>
<l>Al gewapent met speren groet,</l>
<l>37910 U te vane ofte slaen te doet.</l>
<l>Ende al verwindi die, sonder waen,</l>
<l>So salre noch twee comen saen</l>
<l>Tote dat gi verwonnen sijt.</l>
<l>Dus mochdi ontgaen in gere tijt."</l>
<l>37915 Ywein seide: "Wi selen hier of</l>
<l>Doen algader onse belof."</l>
<l>Dus voren si metten naen,</l>
<l>Dise geleit heeft, sonder waen,</l>
<l>Toten castele rechte toe,</l>
<l>37920 Daer die torre stont alsoe.</l>
<l>Ende die naen voer daer besiden</l>
<l>Ende barch hem te dien tiden</l>
<l>Dat menne niet soude sien.</l>
<l>Nu hebben vernomen binnen dien</l>
<l>37925 Die ridders vanden castele nu</l>
<l>Den .ij. ridders, dat secgic u.</l>
<l>Daer gincker hen .ij. wapinen ter vart,</l>
<l>Ende sijn gereden udeward</l>
<l>Daer Gariet ende her Ywein</l>
<l>37930 Stille houden op dat plein.</l>
<l>Ende alle vrowen ende joncfrouwen</l>
<l>Gingen ten cartele di joesten scouwen,</l>
<l>Ende manlijc met enen rosen hode.</l>
<l>Nu sijn comen met stouten mode</l>
<l>37935 Gene .ij. ridders opten pleine:</l>
<l>Die een reet op heren Yweine,</l>
<l>Die ander reet op Gariette.</l>
<l>Elc reet ontwee sonder lette</l>
<l>Sijn spere; maer die ander twee</l>
<l>37940 En hadden daer af en geen wee;</l>
<l>Maer si staken die andere soe,</l>
<l>Dat si der joesten waren onvroe.</l>
<l>Si vilen ter eerden alst hen sceen:</l>
<l>Deen brac den arm, dander been.</l>
<l>37945 Also vollijc als dit was gedaen</l>
<l>Quam daer een knape utgegaen</l>
<l>Ende brachte elken enen rosen hoet</l>
<l>Die opter vrowen hoeft stoet,</l>
<l>Die gerre ridders vrindinne waren.</l>
<l>37950 Gene knape seide doe sonder sparen:</l>
<l>"Gi ridders, u sinden gene .ij. vrowen,</l>
<l>Die gi sonder hoet moget scouwen,</l>
<l>Dese .ij. hoede op rechte minne,</l>
<l>Ende elke es worden u vrindinne;</l>
<l>37955 Ende wildi riddere sijn daer binnen</l>
<l>Gi mogetter comen nu met minnen;</l>
<l>Ende bliefdi, dat secgic u,</l>
<l>Soe moetti noch josteren nu."</l>
<l>Ywein seide: "Danct ons den vrowen sere:</l>
<l>37960 En ware ons noch en gene ere,</l>
<l>Ende wie mochtens ons oec scamen</l>
<l>Dat wi noch daer binnen quamen</l>
<l>Wine hadden meer gejosteert."</l>
<l>Hieren binnen es weder gekeert</l>
<l>37965 Die knape ende heeft sine boetscap gedaen.</l>
<l>Doen quamen daer .ij. andere saen,</l>
<l>Ende elc reet daer opten sinen</l>
<l>Met selker cracht, met sulker pinen,</l>
<l>Dat si moesten rumen tgereide</l>
<l>37970 Ende vielen neder optie heide.</l>
<l>Echt quam die knape daer gegaen,</l>
<l>Als hi te voren hadde gedaen,</l>
<l>Ende brachte .ij. hoede alsoe vort,</l>
<l>Ende seide noch die selve wort</l>
<l>37975 Die hi hier vore seide nu;</l>
<l>Maer die ridders, dat secgic u,</l>
<l>En wilden daer binnen comen niet.</l>
<l>Twee andere men echt daer comen siet,</l>
<l>Ende die verwonnense daer ter stede,</l>
<l>37980 Ende also vort tot .xx. mede:</l>
<l>Ende .xx. rosen hoede omtrint</l>
<l>Waren hen daer mede gesint.</l>
<l>Dit duerde toten avonde daer.</l>
<l>Doe quamen daer .lx. ute vorwaer,</l>
<l>37985 Ende bestonden Gariette ende Yweine,</l>
<l>Ende vingense daer inden pleine</l>
<l>Met crachte, ende vordense nu</l>
<l>In den casteel, dat secgic u.</l>
<l>Maer die vrowen die waren daer inne</l>
<l>37990 Ende hare hoede sinden op minne</l>
<l>En liten hen doen geen quaet:</l>
<l>Si bescuddense daer, dat verstaet,</l>
<l>Ende holpen hen dat si daer waren</l>
<l>In ene scone camere twaren,</l>
<l>37995 Daer si hadden alles gnoech,</l>
<l>Van etene, van drinkene gevoech;</l>
<l>Hen ne gebraken gene dinge</l>
<l>Dies si begeerden sonderlinge,</l>
<l>Sonder dat si nine mochten van daer.</l>
<l>38000 Aldus lagen si, wet vor waer,</l>
<l>Inden casteel aldus gevaen</l>
<l>Also alsic u hebbe doen verstaen.</l>
<l>Nu latic bliven dese</l>
<l>Tote dat icker meer af lese,</l>
<l>38005 Ende sal van Mordrette tellen nu</l>
<l>Ende van Griflette, secgic u,</l>
<l>Die wilden verloessen openbare</l>
<l>Die joncfrouwe te Montesclare.</l>
<l>Daventure doet ons weten</l>
<l>38010 Dat Mordret hem heeft vermeten</l>
<l>Ende Griflet [te helpen] der joncfrouwen</l>
<l>Die hulpeloes dreef groten rouwe.</l>
<l>Si reden henen onder hen beden</l>
<l>Van daer si scieden ter wegesceden</l>
<l>38015 Daer Walewein voer ten campe ward.</l>
<l>Doen si dus quamen op haer vard</l>
<l>Quamen si in een wout gereden</l>
<l>Daer si vonden tere steden</l>
<l>Ene hermitage staende nu.</l>
<l>38020 Daer lagen si in, dat secgic u,</l>
<l>Dien nacht tot dat ginc dagen.</l>
<l>Doe stondense op ende gingen vragen</l>
<l>Den clusenare hoe verre het ware</l>
<l>Toten castele te Montesclare.</l>
<l>38025 Die clusenare sprac: "Wat wildi daer?</l>
<l>Daer drieft eene joncfrouwe groet mesbaer,</l>
<l>Want si es belegen daer binnen</l>
<l>Van enen dise wilt winnen</l>
<l>Ende haers ondancs nemen te wive;</l>
<l>38030 Ende si heeft liver dat mense ontlive</l>
<l>Dan sine tenen manne name.</l>
<l>Ende ware dat sake, dat ieman quame</l>
<l>Dise verloeste in enen camp,</l>
<l>Hi mochte hare winnen, sonder scamp,</l>
<l>38035 Ende verloesten oec sonder gedingen,</l>
<l>Ende tswaerd metten vremden ringen;</l>
<l>Maer die gene die daer vore leecht</l>
<l>Es soe starc, alsmen ons seecht,</l>
<l>Dat hi wel soude dorven bestaen</l>
<l>38040 .vi. ridders te male, sonder waen,</l>
<l>In enen crite, dat secgic u.</l>
<l>Ende hier omme ne darre nieman nu</l>
<l>Eenwijcs bestaen: dits die sake</l>
<l>Daer die joncfrouwe af es tongemake.</l>
<l>38045 Ende .xx. milen es noch tot daer;</l>
<l>Ende dese wech sal u openbaer</l>
<l>Dar ward leiden, dat verstaet,</l>
<l>Die hier besiden den bosche gaet.</l>
<l>Constise verloesten gi daet wale."</l>
<l>38050 Doen seide Mordret dese tale:</l>
<l>"Al ware hi noch alsoe starc,</l>
<l>Wilt hi comen in een parc,</l>
<l>Ic slane doet, ic segt u twi,</l>
<l>Oft die duvel ontragene mi."</l>
<l>38055 "Soe doe ic oec," seide Griflet.</l>
<l><edition n="255"/>Doe namen si orlof ongelet</l>
<l>Ende voren henen alden dach</l>
<l>Die strate die biden bosche lach</l>
<l>Tote des avons. Doe quamen si</l>
<l>38060 In enen cloester die daer lach bi</l>
<l>In .vi. milen gehinde na</l>
<l>Den castele, alsict versta.</l>
<l>Daer lagen si dien nacht alsoe.</l>
<l>Daer horden si sere clagen doe</l>
<l>38065 Die joncfrouwe, die was beseten.</l>
<l>Men liet hen daer die waerheit weten</l>
<l>Van algader dat daer was gesciet.</l>
<l>Des ander dages en lettense niet,</l>
<l>Sine voren dar ward harde vroe,</l>
<l>38070 Ende quamen daer te primetide toe,</l>
<l>Daer die tyran was gelegen,</l>
<l>Ende hadden .xx. tenten geslegen,</l>
<l>Daer in waren met hem oec dan</l>
<l>Wel .cccc. werachteger man.</l>
<l>38075 Nu es Mordret ende Gariet</l>
<l>Comen met haesten ongelet</l>
<l>Daer die tenten sijn geslagen,</l>
<l>Ende begonsten naden here vragen,</l>
<l>Daer hen scire berecht af was.</l>
<l>38080 Ende doen hijt wiste, sijt seker das,</l>
<l>Quam hi vord ende seide</l>
<l>Wat si wilden alle beide?</l>
<l>Si seiden si wilden bescudden al dare</l>
<l>Die joncfrouwe, jegen wien dat ware.</l>
<l>38085 Hi sprac: "Dat moet sijn jegen mi.</l>
<l>Nu segt, weder soe wildi</l>
<l>Beide tenenmale nu vechten</l>
<l>Oft wilt hem elc allene berechten</l>
<l>Jegen mi? Nu kiest dat ene."</l>
<l>38090 Mordret seide: "Ic wille allene</l>
<l>Jegen u vechten, sidi so coene</l>
<l>Dat gijt doret bestaen te doene."</l>
<l>Des balch hem die tyran sere</l>
<l>Ende keerde met enen corten kere,</l>
<l>38095 Ende nam ene glavie in die hant,</l>
<l>Ende quam te Mordrette ward gerant</l>
<l>Al dat hi mochte; ende Mordret weder.</l>
<l>Elc stac anderen daer ter neder;</l>
<l>Maer die riddere hadde gene dere,</l>
<l>38100 Ende Mordret was met den spere</l>
<l>In sine side gequetst nu.</l>
<l>Die tyran spranc op, secgic u,</l>
<l>Ende es te Mordrette gegaen,</l>
<l>Die oec nu op es gestaen,</l>
<l>38105 Maer hine conste hem niet verweren,</l>
<l>Hi hadde vander wonden sulc deren</l>
<l>Dat hi hem op moeste geven</l>
<l>Oft hi hadde verloren dleven.</l>
<l>Dus es Mordret gevaen;</l>
<l>38110 Ende Griflet heeft den strijt bestaen.</l>
<l>Elc hadde in die hant een spere:</l>
<l>Si quamen te gadere met groten gere,</l>
<l>Ende elc stac sijn spere ontwee;</l>
<l>Maer sine hadden daer af geen groet wee.</l>
<l>38115 Si trocken die swerde beide doe,</l>
<l>Ende manlijc ginc anderen toe</l>
<l>Met groten slagen ende met sturen.</l>
<l>Mi heeft wonder hoe geduren</l>
<l>Griflet mochte vor sine slage,</l>
<l>38120 Dier hi ontfinc inden dage</l>
<l>Menegen, dat seldi verstaen.</l>
<l>Oec heeft die ander daer ontfaen</l>
<l>Menegen slach die was groet:</l>
<l>Een ander warre af bleven doet.</l>
<l>38125 Dus vochtensi toter nonen daer.</l>
<l>Maer Griflet begonste daer naer</l>
<l>Tragen sere an sijn slaen,</l>
<l>Ende die ander es hem angegaen</l>
<l>Ende heeften met slagen soe verladen,</l>
<l>38130 Dat hi hem moeste bidden genaden.</l>
<l>Dus es daer Griflet oec gevaen</l>
<l>Ende met Mordrette sinen geselle gedaen.</l>
<l>Nu latic dese twee aldaer,</l>
<l>Ende sal u vort secgen hier naer</l>
<l>38135 Van Perchevale ende sinen gesellen,</l>
<l>Daer gi hier vore af horet tellen,</l>
<l>Die den Doloreusen casteel wan.</l>
<l>Doen si alle drie van dan</l>
<l>Sciden ende wech varen</l>
<l>38140 Hebben si vernomen, twaren,</l>
<l>Dat Ywein ende Gariet mede</l>
<l>Waren gevaen alle bede</l>
<l>Ten Orglieus inden casteel.</l>
<l>Doen si die waerheit wisten geheel</l>
<l>38145 Drogen si over een, secgic u,</l>
<l>Dat sise wilden verloessen nu,</l>
<l>Ofte daer vore bliven doet.</l>
<l>Dus reden si met groet</l>
<l>Wat si mochten dar ward.</l>
<l>38150 Ende rechte in die selve vard</l>
<l>Gemoetten si den selven naen,</l>
<l>Daer ic hier vore af dede verstaen,</l>
<l>Ende soude thuswerd sijn gereden;</l>
<l>Want doe gevaen waren ter steden</l>
<l>38155 Ywein ende Gariet beide,</l>
<l>Alsic u hier te voren seide,</l>
<l>Voer hi henen ongelet</l>
<l>Ende gemoette dese heren met,</l>
<l>Die hem oec vrachden naden casteel.</l>
<l>38160 Ende hi berechte hen al geheel</l>
<l>Die manire vanden castele</l>
<l>Ende vanden ridders in enen dele,</l>
<l>Die daer waren also gevaen.</l>
<l>Si seiden si wilden derward saen</l>
<l>38165 Die ridders verloesten, mogen si.</l>
<l>Die naen seide: "Hets den avonde bi,</l>
<l>Maer vart met mi herbergen nu,</l>
<l>Ende margen vroech salic u</l>
<l>Derward leiden, begerdijt , gi heren."</l>
<l>38170 Si dancten hem derre eren</l>
<l>Ende voren met hem daer ter stat.</l>
<l>Savons men hens nine vergat:</l>
<l>Van datmen eten mochte ende drinken</l>
<l>Die naen dede hars wel gedinken.</l>
<l>38175 Si hadden daer wel haer gemac.</l>
<l>Smargens als di dach ontbrac</l>
<l>Beriden si hen ende wilden riden;</l>
<l>Ende die naen voer met tien tiden</l>
<l>Ende leidese toten castele mettien,</l>
<l>38180 Omdat hi wilde die joeste sien.</l>
<l>Hi wiesde hen waer si selen riden</l>
<l>Daer men der joesten soude ontbiden.</l>
<l>Ende alsoe vollijc alsi daer waren</l>
<l>Quemen daer drie ridders utgevaren</l>
<l>38185 Jegen die drie die daer hilden,</l>
<l>Beide met speren ende met scilden,</l>
<l>Ende gewapent wel ter cure,</l>
<l>Ende reden optie andere ter ure.</l>
<l>Ende Perchevael den sinen soe stac</l>
<l>38190 Vanden orsse, dat hem brac</l>
<l>Sijn been ontwe; ende Keye</l>
<l>Stac den sinen in ene valeie</l>
<l>Vanden perde dat hi tumelde daer.</l>
<l>Acgravein stac den sinen daer naer</l>
<l>38195 Dat hi die vote opward keerde:</l>
<l>Ic wane wel dat hem deerde.</l>
<l>Ende alse saen alse dit was gedaen</l>
<l>Quam daer een knape ende brachte saen</l>
<l>Drie rosen hoede, ende seide daer</l>
<l>38200 Gelijc dat ic vore maecte openbaer.</l>
<l>Ende alse dit daer was leden</l>
<l>Quamen daer drie ander ridders gereden:</l>
<l>Die staken si oec af ter stat,</l>
<l>Ende .iij. rosen hoede brachte na dat</l>
<l>38205 Echt die knape, wet vor waer.</l>
<l><edition n="256"/>Dus wonnen sire .xxv. aldaer:</l>
<l>Perchevael .x. ende dander twee</l>
<l>.xv. onder hen beiden min no me</l>
<l>Ende alse dit die van binnen sien</l>
<l>38210 Comen si alle ut mettien,</l>
<l>Ende willen die drie ridders vaen</l>
<l>Gelijc si dandere hadden gedaen;</l>
<l>Maer dat en conde hen niet gescien.</l>
<l>Perchevael ginc hen an mettien</l>
<l>38215 Ende Keye ende Acgravein,</l>
<l>Ende verslogenre daer op dat plein</l>
<l>.xx. doet ende .xv. gewont soe,</l>
<l>Dat si waren des lives onvroe;</l>
<l>Alse dit dandere hebben gesien</l>
<l>38220 Gaven si hem op mettien,</l>
<l>Ende die joncfrouwen alle met,</l>
<l>Ende her Ywain ende Gariet</l>
<l>Waren te livereert al daer.</l>
<l>Ende alle die joncfrouwen oppenbaer</l>
<l>38225 Ende die ridders die daer waren</l>
<l>Moesten ten coninc Artur varen</l>
<l>Ende hem opgeven, sonder waen,</l>
<l>Ende den casteel van hem ontfaen.</l>
<l>Nu salic hier swigen van desen</l>
<l>38230 Ende sal van Waleweine lesen,</l>
<l>Die tsinen campe ward gereden</l>
<l>Doe hi van Tintavel es gesceden.</l>
<l>Daventure doet ons weten</l>
<l>Dat Walewein, die riddere vermeten,</l>
<l>38235 Doe hi orlof hadde genomen</l>
<l>Te Tyntavel, dat hi es comen</l>
<l>Soe verre gereden, dat hi versach</l>
<l>Enen cloester, daer hi snachs lach.</l>
<l>Des anderdages, si u becant,</l>
<l>38240 Waest al weldernesse ende woest lant:</l>
<l>Daer vant hi hinden harde vele.</l>
<l>Daer nam hi een ors te sinen spele</l>
<l>Ende reet na die hinden soe,</l>
<l>Dat hi ene hinde wel na doe</l>
<l>38245 Metten spere hadde gesteken daer,</l>
<l>Maer sijn ors sneefde daer naer</l>
<l>Ende mietde an enen voet.</l>
<l>Doe keerde Walewein, die ridder goet,</l>
<l>Ende dede sijn ors besien.</l>
<l>38250 Doe seide die knecht mettien</l>
<l>Dat een yser hadde verloren</l>
<l>An sinen rechteren voet voren.</l>
<l>Dus reden si vort ende hebben gemoet</l>
<l>Vele liede al ongegroet.</l>
<l>38255 Daerna quamen twe ridders dan:</l>
<l>Deen was een scone jonc man:</l>
<l>Die jonge nam Waleweine bider hant</l>
<l>Ende groettene vrindelijc te hant,</l>
<l>Ende seide doe blidelijc na desen</l>
<l>38260 Hi moet ember sijn gast wesen;</l>
<l>"Ende ic sal bidden desen here</l>
<l>Dat hi met u te mire herbergen kere."</l>
<l>Her Walewein gelovet hem daer.</l>
<l>Doe bat hi sinen geselle daer naer</l>
<l>38265 Dat hine tsire suster soude leiden,</l>
<l>Ende hare bevale sonder beiden</l>
<l>Dat sine alse wel ontfinge dare</l>
<l>Alse oft hi selve quame te hare,</l>
<l>Ende dat sine minne ende ere doe.</l>
<l>38270 Dus voer die riddere met hem alsoe</l>
<l>Ende sal heren Waleweine voren ende laten</l>
<l>Daer sine al toter doet haten.</l>
<l>Niet verre was hi optie vart,</l>
<l>Hine sach enen casteel wel beward,</l>
<l>38275 Die op enen arm sat vander zee:</l>
<l>Dies prisdine vele te mee.</l>
<l>An dander side was die casteel</l>
<l>Met starken muren al geheel</l>
<l>Gemuert wel in allen sinnen,</l>
<l>38280 So datter an was geen winnen.</l>
<l>Dus quamense gereden binnen der stede.</l>
<l>Daer sach her Walewein oec mede</l>
<l>Alrehande ambacht maken</l>
<l>Van so meneger, messeliker saken,</l>
<l>38285 Dat ict niet vertrecken conde:</l>
<l>En doech oec niet te deser stonde.</l>
<l>Dus redense te gadere met gemake.</l>
<l>Her Walewein bescoude menege sake</l>
<l>Eer si toten torre quamen.</l>
<l>38290 Knapen sprongen op do sijt vernamen</l>
<l>Ende hebben heren Waleweins part ontfaen;</l>
<l>Ende die riddere namen saen</l>
<l>Bider hant ende hirenbinnen</l>
<l>Leidene tere camere met minnen,</l>
<l>38295 Daer die joncfrouwe binnen was nu,</l>
<l>Ende seide: "Desen gast sent u</l>
<l>Uwe broder, die coninc mijn here,</l>
<l>Ende ontbiet u dat gi hem doet ere,</l>
<l>Ende alsoe jegen hem gevard</l>
<l>38300 Oft gi sijn suster ward;</l>
<l>Ende hout hem geselscap soe</l>
<l>Dat hi blide si ende vroe.</l>
<l>Hiertoe maent u nu, joncfrouwe,</l>
<l>U broder op gerechte trouwe.</l>
<l>38305 Ic sac weder varen in geen wout:</l>
<l>Sijt desen riddere hout,</l>
<l>Ende maecten vro tesen tide."</l>
<l>"Deser geselscap benic blide:</l>
<l>Hi scient so overhoveschen here;</l>
<l>38310 Ic sal hem doen al die ere</l>
<l>Die ic mach ende die ic can."</l>
<l>Mettien nam si dien edel man</l>
<l>Hoveschlike bider hant;</l>
<l>Ende die bode nam orlof te hant</l>
<l>38315 Ende voer tsinen here weder.</l>
<l>Mijn her Walewein ginc sitten neder</l>
<l>Bider joncfrouwen ten selven stonden.</l>
<l>Ten irsten selense hen beconden</l>
<l>Onderlinge van goder minne.</l>
<l>38320 Hi seide te hare ten beginne</l>
<l>Dat hi haer vrient ende riddere ware</l>
<l>Beide stille ende oppenbare,</l>
<l>Ende soud wesen al sijn leven.</l>
<l>Die joncfrouwe heeft hem weder gegeven</l>
<l>38325 Sulke tale die was bequame.</l>
<l>Si hadde van hovescheit groten name.</l>
<l>Een riddere es comen binnen dien,</l>
<l>Ende heeft heren Waleweine cussen sien</l>
<l>Die joncfrouwe, ende hi verkindene daer</l>
<l>38330 Walewein, en maecte geroechte daer naer.</l>
<l>"Bose wijf, du cust ende sits beneven</l>
<l>Die dinen vader nam sijn leven."</l>
<l>Eet Walewein dir conste gehanden</l>
<l>So was die gene gelopen thanden</l>
<l>38335 In die stat, ende maecte groet gescal,</l>
<l>Ende brachte di comoenge op hem al.</l>
<l>Doe die joncfrouwe horde dese tale</l>
<l>Ward si bleec ende vale</l>
<l>Ende viel van anxte in onmachte.</l>
<l>38340 Doe si bequam en haer bedachte</l>
<l>Versuchte si ende seide al bloet:</l>
<l>"Ay arme, wi sijn beide doet;</l>
<l>Want die riddere die ons hier sach</l>
<l>Sal vergaderen al dat hi mach</l>
<l>38345 Die comoenge vander port</l>
<l>Ende bringense op ons nu vort.</l>
<l>Ic wane gi bat wapent u;</l>
<l>Een vrome riddere die mochte nu</l>
<l>Een stuc houden desen inganc."</l>
<l>38350 "Joncfrouwe, en maket dan niet lanc,</l>
<l>Haelt mi wapine opter stede."</l>
<l>Si haelde hem wapine ende wapenden mede</l>
<l>Van allen wapinen sonder lac,</l>
<l>Maer dat hem een scilt gebrac:</l>
<l>38355 Daer vore hi een scaecbert nam.</l>
<l><edition n="257"/>Ende aldus hi vor die dore quam</l>
<l>Ende seide: "Nu come wie dat wille,</l>
<l>Ic segt hem wel lude ende stille,</l>
<l>Die op mi wilt winnen die dore</l>
<l>38360 Hi blieft doet oft ic daer vore."</l>
<l>Ende binnen desen es die gene comen</l>
<l>Daer hi die scepenen heeft vernomen</l>
<l>Ende den meyer vander stat,</l>
<l>Ende riep met luder stemmen na dat:</l>
<l>38365 "Wapent u, gi liede allegader.</l>
<l>Hier es Walewein die verrader,</l>
<l>Die onsen here sloech te doet."</l>
<l>"Waer es hi?" riepen si alle bloet.</l>
<l>"Hi es hier boven bi onser joncfrouwen,</l>
<l>38370 Die ic hem sach cussen, bi trouwen."</l>
<l>Men geboet daer ten wapinen al,</l>
<l>Ende datmenne levende vaen sal</l>
<l>Ende gevene levende haren here;</l>
<l>Des selensi hebben prijs ende ere.</l>
<l>38375 Het riep al vaste: "Nu besiet</l>
<l>Dat hi ons ontga niet."</l>
<l>Die meyer liep sere verbolgen:</l>
<l>Die scepenen gingen hem volgen.</l>
<l>Men geboet al ute daer,</l>
<l>38380 Wat elc vinden conste vorwaer,</l>
<l>Waest riec, pike, vlegel, stocken,</l>
<l>Hake, sceppen, swingen, rocken,</l>
<l>Wat dat si gegripen conden;</l>
<l>Also alsi in haer ambacht stonden</l>
<l>38385 Nam elc dat ende volgede naer.</l>
<l>Sulc nam een timberbiel daer</l>
<l>Ofte ene reke oft ene gysarme;</l>
<l>En si dattene God bescerme</l>
<l>Soe es min here Walewein verloren.</l>
<l>38390 Die joncfrouwe wel geboren</l>
<l>Pijnt hem te hulpen so si best can.</l>
<l>Doe si sach so menegen man</l>
<l>Riep si met luder stemmen nu:</l>
<l>"Gi dorpers, wat es gedaen hier u?</l>
<l>38395 Bringt u die duvel hier gedregen?</l>
<l>Hier werden selke sevene verslegen</l>
<l>Eer gi den riddere vercrigen moget.</l>
<l>Ende oftene min broder sinde op doget</l>
<l>Dat ic heme nu ere dade,</l>
<l>38400 Ende dit was met mins broder rade,</l>
<l>Wildine dan aldus orlogen?</l>
<l>Ic segt u wel al ongelogen,</l>
<l>So wie so wille maget horen,</l>
<l>U ware beter waerdi te voren</l>
<l>38405 Ten duvel volen werd gegaen</l>
<l>Dan gi op mi dus comt, sonder waen,</l>
<l>Met getogenen swerden al nu</l>
<l>Sonder mijn weten, dat secgic u."</l>
<l>Binnen dat si aldus sprac</l>
<l>38410 Was gesteken dat si brac</l>
<l>Mids ontwee die camerdore;</l>
<l>Maer die portier, dire stont vore,</l>
<l>Hi ontfinc den irsten soe</l>
<l>Metten swerde, datter vloe</l>
<l>38415 Meer dan .xl. achterward;</l>
<l>Ende si worden soe vervard,</l>
<l>Datter geen so coene stoet</l>
<l>Die sine hant oft sinen voet</l>
<l>Hadde gesteken ter cameren binnen,</l>
<l>38420 Al haddire mede mogen winnen</l>
<l>Enen guldinen pinninc:</l>
<l>Soe hoetde elc sine dinc.</l>
<l>Die joncfrouwe, die nine vant</l>
<l>Dat si mochte nemen indi hant,</l>
<l>38425 Toten scaecspele si scire voer,</l>
<l>Dat lach gestroit opten vloer,</l>
<l>Ende rapet al in haren scoet,</l>
<l>Ende dede coenheit vele groet,</l>
<l>Ende ginc staen ter camerdore:</l>
<l>38430 Den dorperen dire stonden vore</l>
<l>Ginc si deilen ende spinden</l>
<l>Gene rocken metten vinden</l>
<l>Ende gene ridders metten ouden,</l>
<l>Ende swoer dat sijt ontgelden souden,</l>
<l>38435 Die quade dorpers entie vule.</l>
<l>Si warp daer sulken somege bule,</l>
<l>Dat alden dach hem dede wee.</l>
<l>Daer keerder dusent ende mee</l>
<l>Vander camerdore weder,</l>
<l>38440 Ende seiden dat si den torre neder</l>
<l>Te houwene souden beginnen,</l>
<l>Sine consten di dore niet gewinnen</l>
<l>Met en gerehande vermoge,</l>
<l>Si waren so nedere ende si so hoge;</l>
<l>38445 Die portwerdere was hen alte stuer.</l>
<l>Doe hiwen si an genen muer</l>
<l>Met wapinen ende met bilen.</l>
<l>Nu hort van Ginganbrisilen:</l>
<l>Hi quam gegaen ter selver uren,</l>
<l>38450 In weet bi wat aventuren,</l>
<l>Ten geruchte ende ter niemare.</l>
<l>Hem hadde wonder wat dat ware</l>
<l>Dat hem tfolc geliet;</l>
<l>Noch sone wiste hi niet</l>
<l>38455 Dat Walewein daer binnen was.</l>
<l>Doe hi die waerheit wiste das,</l>
<l>Geboet hi hen bi haren ogen</l>
<l>Dat si souden met Gode gedogen</l>
<l>Ende den tor roren no breken.</l>
<l>38460 Si begonsten daer weder spreken</l>
<l>Met wreden worden ende met fellen:</l>
<l>Op hem selven souden sine vellen,</l>
<l>Den tor, op dat hire binnen ware</l>
<l>Met Waleweine den mordenare,</l>
<l>38465 Ende op harre joncfrouwe mede,</l>
<l>Hoe soet die comoenge lede,</l>
<l>Eer si hen liten den man ontgaen,</l>
<l>Die hen so lede heeft gedaen.</l>
<l>Doe hi sach datmen nine dede</l>
<l>38470 Dor sijn gebot no dor sine bede</l>
<l>Pensdi dat hi den coninc</l>
<l>Soude varen tellen dese dinc,</l>
<l>Ende hijt hem sere clagen soude.</l>
<l>Binnen desen quam vanden woude</l>
<l>38475 Die coninc, ende Ginganbrisiel seide:</l>
<l>"Her coninc, grote lelijchede</l>
<l>Doet u meyer ende sine gesellen,</l>
<l>Dat si uwen tor ter neder vellen</l>
<l>Ende al dat si mogen asselgiren.</l>
<l>38480 Gi wet wel in wat maniren</l>
<l>Walewein beropen es van mi</l>
<l>Te campe; here, dat es hi,</l>
<l>Die selve man, war hulpt verholen,</l>
<l>Dien gi herberget ende hebt bevolen</l>
<l>38485 Uwer suster mire joncfrouwen.</l>
<l>Het ware wel recht, bi mire trouwen,</l>
<l>Sint dat hi es u gast,</l>
<l>Dat gine in uwen huse vast</l>
<l>Geleide daet hebben ende vrede.</l>
<l>38490 Gesciet hem daer enege lelijchede</l>
<l>Gi seles hebben mesprijs groet.</l>
<l>Hi ware gevaen nu ende doet</l>
<l>En haddi hem selve bescud niet:</l>
<l>Hi slacht den ever, di niene vliet</l>
<l>38495 Ende voer die honde gevet biel."</l>
<l>Die coninc sprac: "Ginganbrisiel,</l>
<l>Donct u wesen dat onmate,</l>
<l>Die mi lief heeft dat hi hate</l>
<l>Die mi lede heeft gedaen?</l>
<l>38500 Nochtan secgic u, sonder waen,</l>
<l>Ic wilde wel dat ware benomen;</l>
<l>Ende magic daer te tide comen</l>
<l>Ic saelt benemen ende gebiden</l>
<l>Dat nieman so cone si van minen lieden</l>
<l>38505 Dine scaed meer ofte arget</l>
<l><edition n="258"/>Sint dat icken hebbe geherberget."</l>
<l>Ten irsten dattie coninc quam</l>
<l>Vor sinen tor, ende hi vernam</l>
<l>Gene geruechte ende dat gescal,</l>
<l>38510 Hiet hi den meyer dat hijt al</l>
<l>Bename. Doe waest scire gedaen.</l>
<l>Hi geboet hen allen saen</l>
<l>Dat si keerden vanden torre.</l>
<l>Doe werd dat here saen in porre:</l>
<l>38515 Die sameninge was saen testort</l>
<l>Doen si horden des meyers wort.</l>
<l>Een rike man, een wel geboren,</l>
<l>Die alder porteren was te voren,</l>
<l>Die daer woenden in die stat,</l>
<l>38520 Dor sine doget ende dor dat,</l>
<l>Om dat hi was van hogen rade,</l>
<l>Die gene sprac: "Here, hi mesdade</l>
<l>Die hierto wiste goeden raet,</l>
<l>Hine gevane te derre daet</l>
<l>38525 Die hier bestaen was met onmaten;</l>
<l>Maer dat vele lieden haten</l>
<l>Den genen die uwen vader sloech,</l>
<l>Dan donct mi geen ongevoech;</l>
<l>Al hadden si meer gedaen. Nochtan</l>
<l>38530 Sint dat gi selve hebt den man</l>
<l>In u huus geherbercht</l>
<l>So sidine sculdech ongehercht</l>
<l>Te houdene alse uwes selfs leven;</l>
<l>Ende al wildine oec begeven,</l>
<l>38535 Ginganbrisiel, die ridder coene,</l>
<l>Hi ware sculdech hem te doene</l>
<l>Goet geleide ende vasten vrede</l>
<l>Sint hine hier comen dede</l>
<l>Jegen hem te vechtene camp.</l>
<l>38540 Gesciet hem lachter hier oft ramp</l>
<l>Men saelt u beiden sere mesprisen;</l>
<l>Hi es na goets mans wisen</l>
<l>Sinen hals hier comen te verwerne.</l>
<l>Here, ic segt u dat ic gerne</l>
<l>38545 Sage ende wel raden dorste</l>
<l>Datmen desen camp vervorste</l>
<l>Dat virendeel van enen jare,</l>
<l>Ende daer binnen soeken vare</l>
<l>Dat witte spere die edel man,</l>
<l>38550 Datmen gevagen so nine can</l>
<l>Daerne hanget emmer boven ane</l>
<l>Van verschen blode ene trane</l>
<l>Dat uten gehelen ysere dringet.</l>
<l>Hi doe den raet dat hi u bringet</l>
<l>38555 Dat witte blodende spere,</l>
<l>Oft hi come weder, here,</l>
<l>Ende levere hem selven u</l>
<l>In sulker gevancnesse alsi es nu:</l>
<l>Dus en mogedijs niet gemissen</l>
<l>38560 Gine hebtene in uwer gevancnessen;</l>
<l>Soe mogedi bi beteren saken</l>
<l>Ende bi scoenre comen te wraken,</l>
<l>Kere, dan gi moget nu.</l>
<l>Doet aldus, dat radic u."</l>
<l>38565 Die coninc lovede desen raet.</l>
<l>Hier na hi langer nine staet,</l>
<l>Hine gaet ten torre sonder sparen,</l>
<l>Daer si beide binnen waren,</l>
<l>Walewein ende oec die suster sijn.</l>
<l>38570 An Waleweine en was niet in scijn,</l>
<l>No an varuwe no an gebare,</l>
<l>Dat hem daer van enen hare</l>
<l>Sine coenheit iet besweec;</l>
<l>Maer die joncfrouwe, si was bleec</l>
<l>38575 Van sorgen ende van serecheden,</l>
<l>Ende beefde met alden leden.</l>
<l>Ende alsi haren broder sach,</l>
<l>Dat hare meest op therte lach</l>
<l>Claget si hem met wenenden ogen.</l>
<l>38580 Ende Ginganbrisiel hi ginc togen</l>
<l>Sine grote hoveschede;</l>
<l>Hi groette Waleweine ende sede:</l>
<l>Owi, here, her Walewein,</l>
<l>Dat horde u broder Acgravein</l>
<l>38585 Ende menech man van hogen love</l>
<l>Binnen des conincs Arturs hove</l>
<l>Daer wi campvast worden beide,</l>
<l>Daer namic u op min geleide.</l>
<l>Daer so maendic u ende bat</l>
<l>38590 Dat gi in ne gene stat</l>
<l>Ne sout herbergen oppenbare</l>
<l>Die mijns heren des conincs ware.</l>
<l>Her Walewein, des en daetdi niet,</l>
<l>Ende daer ombe es u mesciet</l>
<l>38595 Bi uwes selfs scout; geweet,</l>
<l>Dit ongevoech es mi leet,</l>
<l>Ende ben des drove in minen mode."</l>
<l>Doe sprac die gode man, di vrode,</l>
<l>Daer die raet vander stat an stont:</l>
<l>38600 "Ginganbrisiel, hout uwen mont.</l>
<l>Heeft die comoenge enege dinc</l>
<l>Mesgrepen, dats jegen den coninc</l>
<l>Meer dant es jegen u.</l>
<l>Danct Gode, hets wel leden nu</l>
<l>38605 Jegen dat gescepen stoet.</l>
<l>Donket u beiden wesen goet,</l>
<l>Die coninc wilt sonder scamp</l>
<l>Een jaer versten desen camp,</l>
<l>Ende her Walewein daer binnen vare</l>
<l>38610 Ende soeke dat blodende spare,</l>
<l>Datmen gedrogen nine can,</l>
<l>Daer en hange ember an</l>
<l>Versches bloets ene trane.</l>
<l>Vandien spere, na minen wane,</l>
<l>38615 Es vorscreven ende vorseget:</l>
<l>Een conincrike dat verre leget,</l>
<l>Dat rike van Logres es genant,</l>
<l>Dat wilen was der heidene lant,</l>
<l>Sal biden spere al sijn testort.</l>
<l>38620 Dat spere, daer gi af hebt gehort,</l>
<l>Sal her Walewein soken varen.</l>
<l>Oec sal hi sekeren ende swaren</l>
<l>Den coninc dat hijt hem sal bringen."</l>
<l>Walewein sprac: "Salmen mi dwingen</l>
<l>38625 Te swerne enegen valscen eet?</l>
<l>Noch ware mi liver, Godeweet,</l>
<l>Dat ic dogede seven jaer</l>
<l>Selke quale die mi ware swaer,</l>
<l>Dan ic mi keerde an sulke vore,</l>
<l>38630 Dat ic sekerde ende swore</l>
<l>Dat ic nine vermochte te done."</l>
<l>Die gode man sprac: "Ridder cone,</l>
<l>Hier nes nieman die des geert</l>
<l>Dat gi u dancs u iet versweerd;</l>
<l>38635 Maer gi selt sweren oppenbare,</l>
<l>Dat gi om te bejagen dat spare</l>
<l>Sult doen al u macht met vlite.</l>
<l>Ontfechtet u so sidijs quite:</l>
<l>Oft gi tspere niet cont gewinnen,</l>
<l>38640 So moetti tesen torre binnen</l>
<l>Tenden den jare geven u</l>
<l>In sulc gevancnesse als gi sijt nu."</l>
<l>Her Waleweine antwerde: "Desen eet</l>
<l>Aldus te done benic gereet;</l>
<l>38645 Maer ic moet tirsten varen</l>
<l>Ene joncfrouwe verloessen te Montesclaren,</l>
<l>Die ic mi vermat ere</l>
<l>Te verloessene ut haren sere</l>
<l>Eer Ginganbrisiel beriep mi.</l>
<l>38650 Daerna varic, wildi,</l>
<l>Dat spere soeken een jaer."</l>
<l>Si loefdent wel , ende brachten daer</l>
<l>Die heilegen Waleweine te voren,</l>
<l>Ende hi hevet daer gesworen</l>
<l>38655 Dat hi sal doen al sine macht</l>
<l><edition n="259"/>Te sokene den witten scacht.</l>
<l>Daer altoes hanget ane</l>
<l>Versces bloets ene trane;</l>
<l>Oft hijs oec niet can gewinnen</l>
<l>38660 Hi sal ten selven torre binnen</l>
<l>Hem selven leveren in gevancnessen,</l>
<l>Ofte hi sal des lives messen,</l>
<l>Oft vander verranessen hem maken claer,</l>
<l>Daer hi om es gehachtet daer.</l>
<l>38665 Alse dese eet was gedaen</l>
<l>Nam Walewein orlof saen</l>
<l>Anden coninc ende ander joncfrouwe,</l>
<l>Die hem geholpen hadde met trowen,</l>
<l>Ende ane alle die daer waren,</l>
<l>38670 Ende es aldus en wech gevaren.</l>
<l>Sinen knapen gaf hi orlof,</l>
<l>Ende hietse varen in Arturs hof,</l>
<l>Ende es aldus van hen gesceden.</l>
<l>Die orsse hiet hi weder leden</l>
<l>38675 Alle, sonder sijn Gringalet.</l>
<l>Hoe sere weende doe Jonet</l>
<l>Ende die andere knapen mede</l>
<l>Doent daer quam tenen gescede,</l>
<l>Ende dat hi wilde in vreemt lant</l>
<l>38680 Allene varen dolen. Te hant</l>
<l>Voren die knapen te Cardol ward,</l>
<l>Want si vernamen optie vard</l>
<l>Dat die coninc Artur was daer.</l>
<l>Doe si daer quamen, wet vor waer,</l>
<l>38685 Dat hen die coninc vrachde, twaren,</l>
<l>Waer Walewein ware gevaren?</l>
<l>Jonet sprac: "Here, her coninc,</l>
<l>Walewein groet u boven alle dinc.</l>
<l>Ende die camp van Scavelone,</l>
<l>38690 Dien hi geloefde daer te done,</l>
<l>Die es geverst nu een jaer."</l>
<l>Hi vertelde den coninc daer naer</l>
<l>Al die gescinesse clein ende groet</l>
<l>Die hi daer geloefde al bloet:</l>
<l>38695 Vanden spere te sokene een jaer,</l>
<l>Ende vander joncfrouwen te Montesclaer,</l>
<l>Hoe hi dar ward gevaren es nu</l>
<l>"Om hare te verloessene, secgic u,</l>
<l>Ende daerna vaert hi tspere soken."</l>
<l>38700 Die coninc began daventure vloken,</l>
<l>Dat Walewein soe was verdoeft</l>
<l>Dat hi dat hadde geloeft;</l>
<l>Want hi docht sere van dien</l>
<l>Dat Waleweine iet mochte mescien.</l>
<l>38705 Dies was hi drove herde sere,</l>
<l>Ende die coninginne noch mere:</l>
<l>Doe sijt wiste mesliet si hare,</l>
<l>Ende alle die vanden hove daer nare</l>
<l>Dreven rouwe, dat secgic u.</l>
<l>38710 Ic laetse driven den rouwe nu,</l>
<l>Ende secge u van Waleweine vort,</l>
<l>Des gi noch niet en hebt gehort.</l>
<l>Daventure doet ons verstaen,</l>
<l>Alse Walewein hadde wech doen gaen</l>
<l>38715 Sine knapen, dat hi allene</l>
<l>Quam gereden, die ridder, gemene</l>
<l>Ane een wout omtrent middach,</l>
<l>Daer hi ene hermitage sach.</l>
<l>Daer ward es hi gereden saen.</l>
<l>38720 Omdat hi gerne hadde verstaen</l>
<l>Vanden hermite enege niemare</l>
<l>Hoe hi mochte te Montesclare</l>
<l>Geraken, ende welken wech dat hi</l>
<l>Varen mochte, daer hi bi</l>
<l>38725 Comen mochte ter joncfrouwen,</l>
<l>Die beseten was met rouwen;</l>
<l>Want doe hi quam den bosch binnen</l>
<l>Vant hi daer in allen sinnen</l>
<l>Grote wege, die wel waren</l>
<l>38730 Geslegen: done wisti welken varen.</l>
<l>Omdit voer hi ter clusen ward</l>
<l>Met ere groter snelre vard.</l>
<l>Ende als hi ter clusen binnen quam,</l>
<l>Enen hermite hi daer vernam,</l>
<l>38735 Die out was sere van jaren.</l>
<l>Alsi daer binnen quam gevaren</l>
<l>Vraechdi den goden man daer nare</l>
<l>Welc hi best mach henen varen</l>
<l>Ten castele te Montesclare,</l>
<l>38740 Ende oft iet verre tot daer ware?</l>
<l>Die hermite seide: "Live here,</l>
<l>Het ware u te verre hedemere;</l>
<l>Maer comt herbergen met mi,</l>
<l>Ende margen betide so suldi</l>
<l>38745 Daer wel comen, dat secgic u."</l>
<l>Walewein pensde dat hem nu</l>
<l>Beter ware dat hi daer blive</l>
<l>Dan hi jegen avont crige,</l>
<l>Want het was den avonde naer.</l>
<l>38750 Her Walewein dankes den hermite daer,</l>
<l>Ende bleef dien nacht alsoe.</l>
<l>Die hermite vertelde hem doe</l>
<l>Vander joncfrouwen te Montesclare,</l>
<l>Hoe dat si beseten ware</l>
<l>38755 Van enen den vreselijcsten tyran,</l>
<l>Die niet ontsage .vi. man</l>
<l>Tenen male in enen crite.</l>
<l>Vort telde hem die hermite</l>
<l>Hoe hi .ij. ridders heeft gevaen:</l>
<l>38760 "Dat was mi heden doen verstaen</l>
<l>Dat si van Arturs hoven waren;</l>
<l>Die sal hi margen sonder sparen</l>
<l>Hangen doen, dat seidemen mi."</l>
<l>Walewein sprac doe: "Live here wetti</l>
<l>38765 Iet hoe die ridders hieten nu?"</l>
<l>"Here, ic horese nomen, secgic u,</l>
<l>Mordrette ende Griflet."</l>
<l>Her Walewein seide: "Bi mire wet,</l>
<l>Magic daer margen te tide comen</l>
<l>38770 Dat hangen werd hem daer benomen."</l>
<l>Doe bat Walewein den hermite doe</l>
<l>Dat hine sanderdages wecke vroe;</l>
<l>Want hi wilt daer waerd riden</l>
<l>Ende die ridders bescudden te dien tiden,</l>
<l>38775 Ende die joncfrouwe oec ter stede,</l>
<l>Daer ic u hier vore af sede.</l>
<l>Die clusenare gelovet hem daer.</l>
<l>Des anderdages, wet vor waer,</l>
<l>Wectine in die dageraet,</l>
<l>38780 Ende her Walewein met haesten op staet</l>
<l>Ende gereit hem, ende vor van daer.</l>
<l>Ende rechte doen die sonne claer</l>
<l>Sceen quam hi met haesten gereden</l>
<l>Op enen berch, daer hi beneden</l>
<l>38785 Sach waer .xx. ridders hilden,</l>
<l>Beide met spere ende met scilden,</l>
<l>Ende al gewapent; ende hadden daer</l>
<l>Ene galge gerecht oppenbaer,</l>
<l>Daer si Mordrette ende Griflette</l>
<l>38790 Hangen souden sonder lette.</l>
<l>Ende Walewein sach den enen opwaerd gaen,</l>
<l>Daermenne hangen soude saen,</l>
<l>Ende hi wiste wel nu die waerheit,</l>
<l>Bi dat hem die clusenare hadde geseit,</l>
<l>38795 Dat sijn broder was ende Griflet.</l>
<l>Hi riep van verren: "Gi lietet bet.</l>
<l>Dat gi minen broder wilt hangen</l>
<l>Dat sal u hier te quade vergangen."</l>
<l>Mettien setti sijn ors inden loep</l>
<l>38800 Ende reetter daer vive over hoep,</l>
<l>Dat si daer vielen metten perde</l>
<l>Sere gequetst op die eerde.</l>
<l>Hi trac sijn sward ende ginc slaen:</l>
<l>Die gene die daer hilden gevaen</l>
<l>38805 Sinen broder ende Griflette mede</l>
<l><edition n="260"/>Sloech hi die hande af daer ter stede.</l>
<l>Doe ginc hi den anderen toe:</l>
<l>Elc die mochte daer ontfloe</l>
<l>Ten here ward, ende ripen dare</l>
<l>38810 Dat daer een duvel comen ware,</l>
<l>Diet al versleet sonder vorste</l>
<l>Die daer sijns ontbeiden dorste.</l>
<l>"Ende die ridders heeft hi genomen,</l>
<l>Daer wi met waren ter galgen comen."</l>
<l>38815 Ginder ward groet geruechte nu.</l>
<l>Die here vanden here, secgic u,</l>
<l>Dede wapinen al sijn here</l>
<l>Alse te sine in die were,</l>
<l>Ende beval hen allen oec daer na</l>
<l>38820 "Eest dat ic te campe besta</l>
<l>Den genen die dit heeft gedaen,</l>
<l>Ende sidi dat ic onder sal gaen,</l>
<l>Soe comt alle met ere conroet,</l>
<l>Ende vaetten mi of slaten doet.</l>
<l>38825 Ende sidi dat ic boven bem,</l>
<l>Ende ic minen wille doe met hem,</l>
<l>Sone suldi niet doen daertoe."</l>
<l>Aldus beval hi hen allen doe,</l>
<l>Ende hi reet vore te Waleweine ward,</l>
<l>38830 De doe ontbonden hadde ter vard</l>
<l>Sinen broder die hande bede</l>
<l>Ende Griflette oec mede,</l>
<l>Ende elc hadde hem gewapent daer</l>
<l>Met wapinen, dat wet vor waer,</l>
<l>38835 Die de ridders hadden an</l>
<l>Die Walewein versloech, di edel man;</l>
<l>Ende hebben die orsse oec bescreden,</l>
<l>Die daer die dode liten ter steden.</l>
<l>Ende Walewein es vord gereden met</l>
<l>38840 Ende sijn broder ende Griflet,</l>
<l>Ende sciet waer die here comt dan</l>
<l>Gewapent met .cccc. man</l>
<l>Doense die tyran heeft vernomen</l>
<l>Maecti een teken, ende es comen</l>
<l>38845 An Waleweine, ende vrachde hem al dare</l>
<l>Hoe dat hi soe coene ware</l>
<l>Dat hi hem dorste nemen nu</l>
<l>Sine gevangene? "Ic segt u,"</l>
<l>Sprac Walewein; "ic quam al hier</l>
<l>38850 Om te bescuddene dese joncfrouwe fier,</l>
<l>Die gi hier hebt beseten;</l>
<l>Ende oec vort doe ic u weten</l>
<l>Dat ic hier dese .ij. quam verdingen</l>
<l>Ende gint swerd metten vremden ringen.</l>
<l>38855 Daer ombe quamic oec hareward.</l>
<l>Nu hebbic u geoppenbard</l>
<l>Waeromme dat ic hier ben comen."</l>
<l>Die ander sprac: "God moet mi verdomen</l>
<l>Oftict hier nine wreke an u.</l>
<l>38860 Gi sijt te verre comen nu,</l>
<l>Gi moet betalen, sonder waen,</l>
<l>Die overdaet, die gi hebt gedaen."</l>
<l>Walewein doe met haesten seide:</l>
<l>"Mi es leet enege beide.</l>
<l>38865 Sidi die here daert al an staet,</l>
<l>Soe hebt hier enen corten raet</l>
<l>Ende siet wat gi wilt anegaen.</l>
<l>Ic beens gereet, sonder waen;</l>
<l>Ic strede so gerne jegen u,</l>
<l>38870 Dat mi verwast der talen nu."</l>
<l>"Bi Gode, ic maecs u heden mat,"</l>
<l>Sprac die ander, ende kerde na dat,</l>
<l>Ende seide dat hi hem hoetde gereet.</l>
<l>Walewein, die doe was al gereet,</l>
<l>38875 Nam sijn spere in die hant,</l>
<l>Ende es ten anderen ward gerant,</l>
<l>Die op Waleweine quam gereden</l>
<l>Met harder groter haestecheden,</l>
<l>Ende brac sijn spere mids ontwee;</l>
<l>38880 Maer Walewein en hadde geen wee</l>
<l>Vanden steke, wet vorwaer,</l>
<l>Maer hi stac den anderen daer</l>
<l>Met sinen spere so utermaten,</l>
<l>Dat hi moeste tgereide laten</l>
<l>38885 Ende viel opt deerde daer ter stede,</l>
<l>Soe dat hem deerde in al die lede.</l>
<l>Nochtan spranc hi op ter vard</l>
<l>Ende heeft getrect daer sijn sward,</l>
<l>Ende es tote Waleweine gegaen,</l>
<l>38890 Ende seide hi soude doet slaen</l>
<l>Sijn ors, oft hine beette neder.</l>
<l>Her Walewein antwerde hem weder</l>
<l>Ende seide dat ware onmate:</l>
<l>Hi hadde liever dat hi op sijn ors sate</l>
<l>38895 Ende verwere hem also daer naer,</l>
<l>Dan hi ombescedenheit dade daer.</l>
<l>Dus sat op sijn ors die here:</l>
<l>Des seidense Waleweine alle ere.</l>
<l>Doen trac Walewein sijn sward,</l>
<l>38900 Ende die ander reet te hem ward,</l>
<l>Ende hadde sijn sward oec getogen.</l>
<l>Si quamen te gadere so vermogen,</l>
<l>Dattie eerde donderen sceen</l>
<l>Daer si versamenden onder hen tween.</l>
<l>38905 Elc sloech anderen grote slage</l>
<l>Ene lange wile vanden dage,</l>
<l>Dat gelijc gnoech onder hen was,</l>
<l>Ende men niet geweten conde das,</l>
<l>Welc dat daer was te boven.</l>
<l>38910 En was en geen, men mochten loven.</l>
<l>Vanden slagen die si slogen</l>
<l>Haer helme daer inward bogen</l>
<l>Ende haer scilde frotseerden doe,</l>
<l>Ende haer halsberge oec daer toe.</l>
<l>38915 Nu werd erre die grote tyran:</l>
<l>Dat so lange vor hen een man</l>
<l>Gestaen mochte was hem leet.</l>
<l>Hi ginc Waleweine op gereet</l>
<l>Ende waendene wel scoffieren nu;</l>
<l>38920 Maer her Walewein, dat secgic u,</l>
<l>Bestontene weder daer alsoe,</l>
<l>Want sine cracht begonsten doe</l>
<l>Te wassene, daer men toe gesach;</l>
<l>Want het ginc anden middach,</l>
<l>38925 Dat sine cracht te wassene plach.</l>
<l>Doe ginc hi slaen slach in slach,</l>
<l>Gelijc dat hi smargens dede.</l>
<l>Men ward niet geware an sine lede</l>
<l>Noch an sine slage dat hi iet</l>
<l>38930 Gevochten hadde, diet besiet.</l>
<l>Hi ward soe rasch in sijn slaen,</l>
<l>Dattie gene waende sonder waen</l>
<l>Dathi hadde gemaect sijn spel</l>
<l>Al tote nu, so overfel</l>
<l>38935 Ende so groet ende so sture</l>
<l>Waren sine slage nu ter ure.</l>
<l>Hine conste vor hem niet gestaen</l>
<l>Ende vlo alomme, sonder waen,</l>
<l>Ende ne dorste der slage verbeiden niet.</l>
<l>38940 Ende alse Walewein dit gesiet</l>
<l>Dat hi vor hem vlochtech es</l>
<l>Reet hi hem na, sijt seker des,</l>
<l>Ende slogene opt hoeft enen slach</l>
<l>Dat hi ne horde none sach,</l>
<l>38945 Ende dat hi daer na al met allen</l>
<l>Vanden perde moeste vallen,</l>
<l>Ende bleef in onmacht licgende daer.</l>
<l>Dit sagen sine liede oppenbaer,</l>
<l>Ende worden hier af sere verert.</l>
<l>38950 Si waenden te lange hebben gemert,</l>
<l>Ende dat haer here ware doet.</l>
<l>Doen brac op al dat conroet,</l>
<l>Ende reden heren Waleweine daer toe.</l>
<l>Som wilden sine vaen daer doe,</l>
<l>38955 Ende som wilde sine slaen doet.</l>
<l><edition n="261"/>Daer ward een geruchte soe groet,</l>
<l>Daer si op hem trocken ter wilen,</l>
<l>Men horet wel tere halver milen.</l>
<l>Deen riep: "Slachene doet."</l>
<l>38960 Dander riep met mode groet:</l>
<l>"Vatene hier nu ter stede</l>
<l>Ende laettene ons hangen mede;</l>
<l>Ende die andere, sine gesellen,</l>
<l>Laetse ons op radere quellen."</l>
<l>38965 Dus eest al op Waleweine getogen,</l>
<l>Die ginder hielt also vermogen</l>
<l>Ende also onversaecht oec mede,</l>
<l>Als oft hire dusentech hadde ter stede</l>
<l>Die hem souden in staden staen.</l>
<l>38970 Nu hord, wat hi heeft gedaen.</l>
<l>Hi arselde allettel over voet</l>
<l>Tot enen berge die daer stoet,</l>
<l>Daermen hem van achter niet</l>
<l>En conde gedoen en geen verdriet,</l>
<l>38975 Ende hiet Mordret ende Griflette</l>
<l>Dat si hem weerden sonder lette.</l>
<l>Elc stont daer vor hem selven nu:</l>
<l>Si quamen alle, dat secgic u,</l>
<l>Op Waleweine gereden ter stede,</l>
<l>38980 Die hem daer ter were dede</l>
<l>Soe anxtelijc ende soe sere,</l>
<l>Dat hire daer ten irsten kere</l>
<l>.xx. ende meer dede vlien</l>
<l>Van enen slage die si gesien</l>
<l>38985 Hadden, dien hi ter stede sloech;</l>
<l>Want hi enen sijn hoeft afdroech</l>
<l>Ende enen anderen dire bi was</l>
<l>Half den hals, sijt seker das.</l>
<l>Ende Mordret ende Grifelet mede</l>
<l>38990 Verslogenre menegen optie stede.</l>
<l>Dus latic vechten daer die heren</l>
<l>Ende sal te Perchevale weder keren,</l>
<l>Die Yweine heeft verloest,</l>
<l>Ende Gariette ende Keyen vertroest,</l>
<l>38995 Ende Acgraveine oec, sonder waen,</l>
<l>Alsic u hier vore dede verstaen.</l>
<l>Doen si scieden sonderlingen</l>
<l>Vanden torre, daer si ontfingen</l>
<l>Die rosen hoede, do reden si</l>
<l>39000 Tenen hermite, die woende daer bi.</l>
<l>Daer vernamen si die niemare</l>
<l>Vanden castele van Montesclare,</l>
<l>Dat Mordret daer ware gevaen</l>
<l>Ende Griflet ende datmense soude saen</l>
<l>39005 Hangen des ander dages vroe.</l>
<l>Doen sijt vernamen si reden doe</l>
<l>Alden dach ende alden nacht</l>
<l>Wat si mochten, met groter cracht,</l>
<l>Om dat sire gerne waren comen</l>
<l>39010 Eer hen dlijf worde genomen.</l>
<l>Doch reden si soe in haren doene,</l>
<l>Dat si quamen omtrent none</l>
<l>Gereden daer die casteel stoet,</l>
<l>Ende sagen waer die ridders goet,</l>
<l>39015 Walewein, Mordret ende Griflet mede,</l>
<l>Vochten so vresselijc daer ter stede</l>
<l>Jegen wel .cccc. man,</l>
<l>Dat u nieman gesecgen ne can.</l>
<l>Si haddenre wel geslegen doet</l>
<l>39020 .xl. ridders in dat conroet</l>
<l>Eer hen dese hulpe es comen.</l>
<l>Ende alse Perchevael dit heeft vernomen</l>
<l>Dat daer vacht min here Walewein</l>
<l>Sloech hi vore in dat plain</l>
<l>39025 Ende riep: "Geselle, versaecht u niet,</l>
<l>Ic beent, die Walloes." Mettien hi liet</l>
<l>Sijn spere sinken ende reet in.</l>
<l>Daer veldire .xx. int begin,</l>
<l>Ende dorbrac al die scare,</l>
<l>39030 Ende dorreetse so aldare,</l>
<l>Dat hi banderside es dore comen.</l>
<l>Echt heeft hi een spere genomen</l>
<l>Enen die daer bi hem hilt,</l>
<l>Ende reet echt dore met gewilt.</l>
<l>39035 Derdewarf reet hi echter vort.</l>
<l>Alse Walewein dit heeft verhort</l>
<l>Dattie Waloes daer es comen</l>
<l>Heeft hi oec een spere genomen</l>
<l>Ende reet in die scare met.</l>
<l>39040 Doe volchde Gariet ende Mordret</l>
<l>Ende Keye ende min her Ywain</l>
<l>Ende oec mede Acgravain,</l>
<l>Ende hebben der andere vele gedoet.</l>
<l>Dus worden si daer soe verbloet,</l>
<l>39045 Dat si alle gingen vlien</l>
<l>Ende liten haren here mettien</l>
<l>Licgende in onmacht op dat plein,</l>
<l>Daerne geslagen hadde Walewein.</l>
<l>Si slogenre wel .cc. al daer,</l>
<l>39050 Die dlijf verloren, wet vor waer;</l>
<l>Ende .cc. esser ontvloen.</l>
<l>Si quamen daer lach die here doen,</l>
<l>Ende Mordret die stakene doet</l>
<l>Om dat hi hem te hangene geboet;</l>
<l>39055 Maer dat was Waleweine leet.</l>
<l>Tirst dattie joncfrouwe dit weet</l>
<l>Es si vanden castele comen</l>
<l>Ende heeft der heren ware genomen,</l>
<l>Ende deetse met hare varen nu.</l>
<l>39060 Si ontfincse wel, dat secgic u.</l>
<l>Daer was des avons bliscap groet:</l>
<l>Die joncfrouwe haren knapen geboet</l>
<l>Datmen nine spare jegen hen.</l>
<l>Si was so blide in haren sen,</l>
<l>39065 Dat si hare ne wiste hoe gelaten.</l>
<l>Die heren die daer savons aten</l>
<l>Waren wel gedient tier stont.</l>
<l>Walewein vrachde, dat si u cont,</l>
<l>Omt swerd metten vremden ringen,</l>
<l>39070 Datment daer soude vort bringen,</l>
<l>Dattie joncfrouwe heeft gedaen:</l>
<l>Si dede hem sine nature verstaen,</l>
<l>Ende seide wie dats werdech ware</l>
<l>Hi mocht nemen openbare</l>
<l>39075 Ende uttrecken, sonder waen,</l>
<l>Ende daer met vechten ende slaen;</l>
<l>Ende dies oec werdech nine es,</l>
<l>Het brake ontwee, sijt seker des."</l>
<l>Walewein nam tswerd in die hant,</l>
<l>39080 Ende traect ute, ende sloecht thant</l>
<l>Op enen helm, die daer lach,</l>
<l>Datmenne te sticken scoren sach.</l>
<l>Doen stac hijt weder inden scoe</l>
<l>Ende wildet Perchevale geven doe</l>
<l>39085 Om te provene daer ter stede.</l>
<l>Perchevael seide, ende alle dandere mede,</l>
<l>Dat hijt gnoech hadde geproeft</l>
<l>Also alst den swerde toe behoeft;</l>
<l>"Ende het es oec uwe met rechte,</l>
<l>39090 Want gi wonnet met gevechte</l>
<l>Opten tyran die hier lach."</l>
<l>Die joncfrouwe, die dit horde ende sach,</l>
<l>Seide tot Waleweine: "Nu siet, here,</l>
<l>Ic ben uwe nu embermere,</l>
<l>39095 Ende moet tuwen dienste staen;</l>
<l>Gi moget met mi doen, sonder waen,</l>
<l>Al dat gi wilt ende begeert.</l>
<l>Al min goet ende oec dit sweerd</l>
<l>Es uwe, dat wet oppenbare."</l>
<l>39100 Her Walewein die dankets hare</l>
<l>Met scoenre tale daer ter stede.</l>
<l>Na den etene gincmen gerede</l>
<l>Bedden, ende doe gingen die heren</l>
<l>Hen daer na ter rasten keren,</l>
<l>39105 Ende slipen met gemake doe</l>
<l><edition n="262"/>Tote des ander dages vroe.</l>
<l>Doe wilden die heren danen varen:</l>
<l>Die joncfrouwe boet hen allen, twaren,</l>
<l>Gichten ende scoenheit omtrent;</l>
<l>39110 Maer sine wildens niet een twent.</l>
<l>Si sciden danen met vrouden nu.</l>
<l>Her Walewein voer, dat secgic u,</l>
<l>Dat grael soeken ent spere met</l>
<l>Alsi geloefde bi sire wet</l>
<l>39115 Te Scaveloen al sonder waen.</l>
<l>Alsic u hier vore dede verstaen.</l>
<l>Ende Perchevael, Ywain ende Gariet,</l>
<l>Keye, Acgravein ende Griflet,</l>
<l>Dese sijn te hove gevaren,</l>
<l>39120 Daer si willecome waren.</l>
<l>Die coninc was blide harde sere</l>
<l>Ende vraechde om Waleweine den here,</l>
<l>Oft si van hem iet wisten nu?</l>
<l>Ende si vertrocken hem al dat, secgic u,</l>
<l>39125 Die aventuren die waren gesciet;</l>
<l>Sine lietens achter bliven niet.</l>
<l>Si waren blide van dien gevalle,</l>
<l>Maer om Waleweine droefden si alle,</l>
<l>Ende die coninc alre meest.</l>
<l>39130 Ende die coninginne, alsijt vereest,</l>
<l>Was sijs soe drove utermaten,</l>
<l>Sine wiste hare hoe gelaten;</l>
<l>Nochtan verblietde si haer te mere</l>
<l>Om Perchevale den stouten here,</l>
<l>39135 Bedie si hadde troest om das,</l>
<l>Dat hi een vrindelijc ridders was.</l>
<l>Nu latic dese tale bliven,</l>
<l>Ende sele van Waleweine scriven,</l>
<l>Die nu vart dat grael soeken</l>
<l>39140 In allen landen, in allen hoeken.</l>
<l>Doen her Walewein was wech gevaren</l>
<l>Vanden castele te Montesclaren</l>
<l>Ende van sine gesellen, alswi weten,</l>
<l>Doe quam gereden die here vermeten</l>
<l>39145 Des derdes dages an een wout,</l>
<l>Daer hi hoerde menechfout</l>
<l>Doe vogle singen ende wesen blide.</l>
<l>Daer vernam hi ten selven tide</l>
<l>Enen riddere sere gewont,</l>
<l>39150 Die daer lach ten selver stont</l>
<l>Ende reste in sire amien scoet.</l>
<l>Her Walewein hare goeden dach ontboet.</l>
<l>Si, die drove was herde sere,</l>
<l>"God loent u, seit si,"live here."</l>
<l>39155 "Joncfrouwe," sprac Walewein saen,</l>
<l>"Die riddere donct mi sere ontaen:</l>
<l>Wectene, des biddic u,</l>
<l>Ende laet mi hem vragen nu</l>
<l>Na die seden vanden lande."</l>
<l>39160 Die joncfrouwe antwerde hem te hande:</l>
<l>"In weckene dor ne genen man."</l>
<l>"Joncfrouwe, ic salne wecken dan."</l>
<l>Doe wectene Walewein an haren danc,</l>
<l>Soe dattere die riddere met ontspranc.</l>
<l>39165 Die riddere sprac ter selver tide:</l>
<l>"Vore Gode moet hi wesen blide</l>
<l>Die mi wecte dus sachte nu.</l>
<l>Her riddere, op trouwe radic u</l>
<l>Dat gi scuwet dese pade</l>
<l>39170 Die vol sijn van overdade.</l>
<l>En quam nie man in valscher voie:</l>
<l>Dit sijn die pade van Galoye,</l>
<l>Daer noit riddere dore en leet,</l>
<l>Hine bleef doet oft so bereet,</l>
<l>39175 Dat hem dat keren werd ontseit."</l>
<l>Walewein antwerde hem gereit:</l>
<l>"Vrient, in quam hier niet om keren,</l>
<l>Maer ic quam hier omdat ic leren</l>
<l>Wilde die seden vanden lande:</l>
<l>39180 Keerdic dus dat ware scande."</l>
<l>Die riddere seide: "Bi mire trouwen,</l>
<l>Vaerdi voerd, het sal u rouwen;</l>
<l>Maer keerdi weder gesont na dien,</l>
<l>Dat nembermeer mach gescien,</l>
<l>39185 Ende benic doet, nemt dese joncvrouwe</l>
<l>Ende voertse op gerechte trouwe</l>
<l>Tot eneger stat daer si wel si."</l>
<l>Walewein antwerde doe dat hi</l>
<l>Die joncfrouwe soude bestaden met eren</l>
<l>39190 Op dat hi mochte weder keren.</l>
<l>Dus sciet Walewein van daer</l>
<l>Ende quam gereden saen daer naer</l>
<l>Optie zee, sonder waen.</l>
<l>Daer sach hi menech scep staen.</l>
<l>39195 Ene scone stat stoet daer besiden,</l>
<l>Daer hi neven moeste liden,</l>
<l>Daer ene rivire neven liep,</l>
<l>Die wijt was ende sere diep.</l>
<l>Optie rivire reet hi te hant</l>
<l>39200 So verre, dat hi ene brucge vant,</l>
<l>Die sere lanc was ende groet.</l>
<l>Daer reet hi over met groter spoet.</l>
<l>Besiden der brucge daer een deel</l>
<l>Vant hi staende enen casteel,</l>
<l>39205 Die de hoede was vander stat.</l>
<l>Walewein maecte hem vaste na dat</l>
<l>Ten castele waerd herde saen,</l>
<l>Ende bider porten heeft hi verstaen</l>
<l>Ropen ene joncfrouwe na dat,</l>
<l>39210 Die in een scone proyel daer sat:</l>
<l>"Her riddere, gine dorft u dus niet haesten,</l>
<l>Ic wane gire nu sijt ten naesten</l>
<l>Dat gire nembermer selt comen.</l>
<l>Gi wanet mi wel nu hebben genomen</l>
<l>39215 Ende met u gevoert daer naer."</l>
<l>Walewein seide: "Gi secget waer:</l>
<l>Om u soe benic comen hier."</l>
<l>"Bi Gode, her riddere, sidi so fier,</l>
<l>Dat gi dorvet geleiden mi,</l>
<l>39220 Ic sal u volgen waer dat si,</l>
<l>Tot dat ic di sie in selc meswinde</l>
<l>Dat di sal smerten tot dinen inde.</l>
<l>Nu hale mi ginder over min pard,</l>
<l>Dat daer staet in dien boegard."</l>
<l>39225 "Bi Gode, dat si al ongelet,</l>
<l>Wistic waer doen min Gringelot."</l>
<l>Walewein gaeft hare ende ginc saen</l>
<l>Over een vonder daer hi sach staen</l>
<l>Ridderen, knapen ende joncfrouwen,</l>
<l>39230 Dine te wondere alle bescouwen,</l>
<l>Ende spraken hem ane alle daer,</l>
<l>Ende castiedene sere daer naer</l>
<l>Dat hi der joncfrouwen nine rochte,</l>
<l>Want si ware in quaden gedochte,</l>
<l>39235 Ende si hadde menegen doen nemen dlijf,</l>
<l>Want si ware een quaet wijf.</l>
<l>Walewein liet hen secgen daer</l>
<l>Dat si wilden, ende ginc daer naer</l>
<l>Al gewapent daer hi tpart vant.</l>
<l>39240 Een groet riddere, een seriant,</l>
<l>Lach daer bi ende hoetde tpaert:</l>
<l>Ende Walewein boet die hant der waerd.</l>
<l>Die riddere sprac: "Wat wildi maken?</l>
<l>Hoetdu van al sulken saken,</l>
<l>39245 Want gi bliefter ombe gescint."</l>
<l>Si hadden ginder lanch perlemint.</l>
<l>Int inde nam her Walewein dat part</l>
<l>Ende voret saen ter joncfrouwen ward,</l>
<l>Die haren mantel hadde laten vallen</l>
<l>39250 Ende haren wimpel oec met allen,</l>
<l>Om dat si wilde datmense soude</l>
<l>Te bat sien. Doe sprac boude</l>
<l>Her Walewein: "Joncfrouwe, siet u part:</l>
<l>Sitter op als gi wilt, ende vard,</l>
<l>39255 Ic sal u hulpen nu daer op."</l>
<l><edition n="263"/>"Wat, her sot, houdi u scop,</l>
<l>Dat gi u hant soud doen an mi?</l>
<l>Dan wildic niet dat gevallen si</l>
<l>Om dat goet van derre steden:</l>
<l>39260 Mi ware liver afgesneden</l>
<l>Dine hant, dan si an mi ware comen."</l>
<l>Mettien heeft si tpart genomen</l>
<l>Ende es saen daer op geseten.</l>
<l>"Her riddere:" seit si, "ic doe di weten,</l>
<l>39265 Vaert nu voren, ic volge u na</l>
<l>Toter wilen, dat wel versta,</l>
<l>Dat ic di sie in so groter scande</l>
<l>Ende in selc verdriet, dat in den lande</l>
<l>Nie riddere gesciede te voren.</l>
<l>39270 Groten lachter ende groten toren</l>
<l>Sal di gescien, ende mesval,</l>
<l>Eric van di sceden sal."</l>
<l>Dus voer si op hem rampeniren</l>
<l>Alden dach, sonder enech viren,</l>
<l>39275 Dat Waleweine dede groet verdriet;</l>
<l>Maer hine antwerde hare daer niet</l>
<l>Ende keerde over die brucge weder</l>
<l>Ende rechte vort alt water neder,</l>
<l>Soe verre, dat hi ten inde quam</l>
<l>39280 Daert water sinen loep om nam.</l>
<l>Doe sprac die joucfrouwe: "Bloet man,</l>
<l>Keert weder omme, ende volgt mi dan,</l>
<l>Want ic sie wel sonder beiden</l>
<l>Dat gi mi uten wege wilt leiden."</l>
<l>39285 Walewein seide doe: "Ay scone joncfrouwe,</l>
<l>Ic doe niet, bi mire trouwe;</l>
<l>Mar ic deet nu om dat,</l>
<l>Dor dat ic quam den anderen pat</l>
<l>Ende ic gene aventure vant:</l>
<l>39290 Om dat redic al hier te hant."</l>
<l>"Dune deets: du reets hier bedien</l>
<l>Dattu wilt daventuren vlien."</l>
<l>"Nu segt dan waer gi wilt, joncfrouwe,</l>
<l>Ic vares gereet, bi mire trouwe."</l>
<l>39295 "Soe vard mi dan al desen pat."</l>
<l>Dus sloech hi weder omme na dat,</l>
<l>Ende quam inden wech gereden</l>
<l>Daer hi den riddere liet licgen heden,</l>
<l>Die daer lach alsoe gewont.</l>
<l>39300 Ende rechte inder selver stont</l>
<l>Soe heeft Walewein gelesen een cruet,</l>
<l>Dat in hadde grote virtuet,</l>
<l>Ende quam ten riddere daer hi was,</l>
<l>Ende betastene over al na das,</l>
<l>39305 Ende vant den puls stide ende warm.</l>
<l>Die joncfrouwe hadden in haer arm</l>
<l>Ende weende, ende seide: "Hi es doet."</l>
<l>Ende Walewein dat crudekijn croet</l>
<l>In die wonden ende bantse daer</l>
<l>39310 Mit enen doeke, die hem daer naer</l>
<l>Die joncfrouwe van haren boefde nam.</l>
<l>Ende die riddere saen herquam</l>
<l>Ende sprac dese word met pinen groet:</l>
<l>"Ic hebbe geweest in groter noet</l>
<l>39315 Vanden duvlen vander hellen,</l>
<l>Die mi gerne souden quellen;</l>
<l>Maer mochtic mine biechte spreken</l>
<l>Soe waric den duvlen ontsteken.</l>
<l>Hier woent een pape herde naer:</l>
<l>39320 Haddic een part ic rede daer,</l>
<l>Dat ic mine biechte gesprake."</l>
<l>Mittien quam ginder een scilknape</l>
<l>Van sere vremden seden</l>
<l>Op een dravende part gereden.</l>
<l>39325 Doe seide die riddere: "Ay live here,</l>
<l>Geeft mi geen part, dor Gods ere,</l>
<l>Dattie sciltknecht bringet daer."</l>
<l>Walewein antwerde hem daer naer:</l>
<l>"Wat soect die knecht, wat doet hi hier?</l>
<l>39330 Hi mochte wesen nu so fier,</l>
<l>Ic soude min ors eer lenen u</l>
<l>Eer ic sijn rosside name nu."</l>
<l>"Gi had recht, hi es so quaet:</l>
<l>Al dat hi jaget dats baraet:</l>
<l>39335 Hi comt om uwe scande naer,</l>
<l>Ende sal u wachten, wet vor waer;</l>
<l>Ende mocht hi, hi dade u quaet."</l>
<l>Als min her Walewein dit verstaet</l>
<l>Gaet hi darward vraget saen</l>
<l>39340 Wanen hi comt also gedaen?</l>
<l>"Ic vare allomme spien," seit hi;</l>
<l>"Quaet gelucke geve God di.</l>
<l>Wat hefstu met mi te done</l>
<l>Waric vare?" Ende omt goene</l>
<l>39345 Slogene Walewein ter stat,</l>
<l>Dat hi ter eerden viel na dat,</l>
<l>Metter vust op sijn hoeft,</l>
<l>Dat hi daer neder lach verdoeft.</l>
<l>Ende als hi opstont viel hi weder</l>
<l>39350 Wel .vij. werf, eer hi ginc ter neder.</l>
<l>Daer na dreichdene di sciltknecht,</l>
<l>Ende Walewein ginc ten riddere echt,</l>
<l>Die welna al was becomen:</l>
<l>Ende alsi Walewein hevet vernomen</l>
<l>39355 Verkindene wel. Hi bat hem daer naer</l>
<l>Dat hi sire amien op holpe daer;</l>
<l>Ende die wile dat hi dat dede</l>
<l>Sat hi op Waleweins ors gerede</l>
<l>Ende voret wech optie heide;</l>
<l>39360 Soe watter Walewein toe seide</l>
<l>Hine wilden dors geven niet.</l>
<l>Walewein seide als hi dit siet:</l>
<l>"Bi Gode, gi volget wel den raet:</l>
<l>Doet mi goet ic doe u quaet.</l>
<l>39365 Nu soudic gerne weten, vrient,</l>
<l>Waer ic des nu hebbe verdient</l>
<l>Dat gi mi dus fel sijt."</l>
<l>"Walewein, gedinct di niet die tijt</l>
<l>Dattu mi daets eten metten honden,</l>
<l>39370 Mijn hande op minen rucge gebonden?"</l>
<l>"Bestu dan dit Gregorias?</l>
<l>Dat ic di dede ic lie wel das;</l>
<l>Maer het es des lans sede,</l>
<l>Die met ere joucfrouwe mesdede,</l>
<l>39375 Hars ondanc, datmen den man</l>
<l>Metten honden dade eten dan,</l>
<l>In des coninc Arturs lant."</l>
<l>"Walewein, daer ombe saltu nu te hant,</l>
<l>Dijn Gringalet darven, ende riden nu</l>
<l>39380 Dat rosside, dat mager es ende scu."</l>
<l>Dus sciet hi van Waleweine daer;</l>
<l>Ende die quade joncfrouwe loech daer naer</l>
<l>Ende seide: "Here, bi mire trouwen,</l>
<l>Nu sciendi wel die groeten vrowen</l>
<l>39385 Geleiden sout te groten feesten;</l>
<l>Oec soudise wel in oreesten</l>
<l>Ende in groten wigen bescudden nu.</l>
<l>Sit op u rosside, ic volge u.</l>
<l>Gi hebt een goet begin gedaen."</l>
<l>39390 Die sciltknecht quam daertoe gegaen</l>
<l>Ende versprac Waleweine oec sere,</l>
<l>Dat Waleweine tornen dede mere</l>
<l>Dan hem noit dinc dede:</l>
<l>Doch sweech hi stille ende sat gerede</l>
<l>39395 Op dat part, dat mager was</l>
<l>Ende ongescepen, alsict las,</l>
<l>Ende oec dravende so onsochte,</l>
<l>Dat hem di lichame scoren dochte;</l>
<l>Ende reet en wech so hi best conste.</l>
<l>39400 Die sciltknecht riep: "Ter quader onste</l>
<l>Ende ter quader tijt wordi geboren;</l>
<l>Ende hebben moetti groten toren</l>
<l>Dat gi min part ontvoret nu."</l>
<l>Die joncfrouwe sprac: "Laet genogen u,</l>
<l>39405 Hi salre joesteren op wel scone:</l>
<l><edition n="264"/>Het comt u noch wel te lone;</l>
<l>Hi salre perde met winnen gnoech,</l>
<l>Dan suldi hebben wel u gevoech,</l>
<l>Want hi sal u deilen sijn gewin."</l>
<l>39410 "Ay joncfrouwe, seidi min."</l>
<l>Sprac Walewein, " en scaed u twint.</l>
<l>Dit spel en es noch niet gehint.</l>
<l>Nu sijt hovesch ende hout uwen mont;</l>
<l>Noch mochte comen wel di stont</l>
<l>39415 Dat ic min leet verwinnen soude."</l>
<l>Die joncfrouwe antwerde also houde:</l>
<l>"Bi Gode, her riddere, dat scient wel.</l>
<l>Wan rietdi vort u pert snel</l>
<l>Ende doet lopen metten sporen?"</l>
<l>39420 Walewein hadde des groten toren,</l>
<l>Want hi sijn pert met genen dingen</l>
<l>Ne const in den loop gebringen</l>
<l>Anders niet dant gaen wilde.</l>
<l>Dus quam gereden die riddere milde</l>
<l>39425 Op een plein bi ere rivire,</l>
<l>Daer een casteel stont wel dire,</l>
<l>Banderside den watere daer.</l>
<l>Dat weder was scone ende claer,</l>
<l>Ende vele joncfrouwen lagen ginder,</l>
<l>39430 Graven ende ridders kinder,</l>
<l>Ten castele ende sagen uut.</l>
<l>Doe sprac die joncfrouwe over luut</l>
<l>Tote Waleweine: "Riddere, ontflie.</l>
<l>Sagedi den genen die ic nu sie,</l>
<l>39435 Gi sout vlien, in twifels niet."</l>
<l>Mettien Walewein hem om siet,</l>
<l>Ende heeft daer enen riddere vernomen</l>
<l>Op sijn part gereden comen.</l>
<l>"Ay live joncfrouwe, ic biddu des,</l>
<l>39440 Segt mi wie die gene es."</l>
<l>"Ic segt u wale, sijt seker das,</l>
<l>Het es die bode Gregorias,</l>
<l>Een sijn neve, een riddere fier,</l>
<l>Ende wilt u verslaen al hier.</l>
<l>39445 Maer wiltu ontflien der doet,</l>
<l>Soe com te mi in desen boet."</l>
<l>"Joncfrouwe, wat so mijns gesciet,</l>
<l>Vanden genen en vlie ic niet;</l>
<l>Mochtic mijn part weder bejagen</l>
<l>39450 Sone dorstic min vernoi niet clagen."</l>
<l>"Ic hope jagi, ende mede oec prijs.</l>
<l>Gi sult doen .i. fier pongijs</l>
<l>Vor alle gene scone joncfrouwen,</l>
<l>Diet ten castele selen scouwen.</l>
<l>39455 Vergave God dat ic nu horde</l>
<l>Dat borderen entie worde</l>
<l>Dat si selen maken ter vart</l>
<l>Als gi di vote keert opward</l>
<l>In dat sant met groten scanden."</l>
<l>39460 Walewein keerde hem omme te handen</l>
<l>Ten riddere ward, die ginder quam,</l>
<l>Ende als hi sijn spere vernam</l>
<l>Brac int sitten sijn gereide,</l>
<l>Ende sine stegerepe oec beide,</l>
<l>39465 Ende stille bleef oec staende sijn part,</l>
<l>Hine const gebringen niet vorward,</l>
<l>Wat hijt sloech metten sporen</l>
<l>Dat was al pine verloren.</l>
<l>Nu es die gene op Waleweine comen</l>
<l>39470 Ende heeft sijn spere in hant genomen,</l>
<l>Ende stac Waleweine soe metter vard,</l>
<l>Dat sijn part boech achterward</l>
<l>Ende hi hem stoende op sine vote.</l>
<l>Maer sijn spere quam so te gemote</l>
<l>39475 Datten riddere al dore brac</l>
<l>Sine wapine ende in die side stac,</l>
<l>Soe dat hi ter eerden gevallen quam.</l>
<l>Walewein sijn ors weder nam</l>
<l>Ende sater op met snelre vart,</l>
<l>39480 Ende keerde weder ter joncfrouwen ward;</l>
<l>Maer si was hem doe ontfaren.</l>
<l>Daerna sach hi comen gevaren</l>
<l>Enen scipman op die vard,</l>
<l>Die Waleweine eischede sijn part</l>
<l>39485 Ende seide dat ware sijn leen.</l>
<l>Her Walewein seide: "Scipman, neen,</l>
<l>Waer af soudic u geven nu?"</l>
<l>Die verman seide: "Ic segt u:</l>
<l>Die enen riddere verwint opt sant,</l>
<l>39490 Dat pert es mine alte hant,</l>
<l>Ofte die riddere die blijft ontaen</l>
<l>Soude men geven mi gevaen:</l>
<l>Dits dat leen van genen castele."</l>
<l>"Soe nemtene dan te uwen dele,"</l>
<l>39495 Sprac Walewein, "ic geven u."</l>
<l>"Her riddere, gi sout selve nu</l>
<l>Gnoech hebben te done, soudi</l>
<l>Den riddere bringen gevaen mi;</l>
<l>Ende gi siten sculdech mi te vane</l>
<l>39500 Ende in min scip te bringen ane."</l>
<l>"Vrient, ic geloefdi vele te wors;</l>
<l>Mi was heden genomen min ors,</l>
<l>Ende man mi een ridder, sijt seker das,</l>
<l>Dinic vander doet genas;</l>
<l>39505 Ende gingic nu ende haelde den man</l>
<l>Wie soude min pert houden dan?"</l>
<l>Die verman seide: "Bi mire wet,</l>
<l>Ic saelt u wel hoiden." Ende ongelet</l>
<l>Ginc Walewein ten riddere ward</l>
<l>39510 Ende trac op hem daer sijn sward.</l>
<l>Die riddere sprac doe: "Live here,</l>
<l>Ic ben gewont harde sere,</l>
<l>En slaet mi nemmeer." "Vrient, dat si.</l>
<l>Nu staet dan op ende gaet met mi."</l>
<l>39515 Dus nam hine daer metter hant</l>
<l>Ende leverde den verman thant,</l>
<l>Die hem groten danc seide.</l>
<l>Walewein vrachde doe sonder beide</l>
<l>Den verman om die joncfrouwe,</l>
<l>39520 Waer si ware. "Bi mire trouwe."</l>
<l>Sprac die verman, "gine saget nie</l>
<l>Quader beeste dan was die.</l>
<l>Si heeft menegen riddere valiant</l>
<l>Dlijf doen nemen op dit sant.</l>
<l>39525 Laetse varen ende ridet met mi,</l>
<l>Want het es den avonde bi:</l>
<l>Ic sal u herbergen trameer."</l>
<l>Walewein sprac: "Verman, sidermeer</l>
<l>Dat mi ontfaren es die joncfrouwe</l>
<l>39530 Soe varic met u op rechte trouwe."</l>
<l>Dus voren si saen na das,</l>
<l>Daer die verman wonende was,</l>
<l>In ene scone woninge saen,</l>
<l>Die niet verre en was gestaen</l>
<l>39535 Vanden castele, daer ic af seide.</l>
<l>Men leide daer taflen sonder beide</l>
<l>Ende ginc eten, sonder waen.</l>
<l>Alles diesmen conde verstaen</l>
<l>Datmen drinken mochte oft eten</l>
<l>39540 Dies en was daer niet vergeten;</l>
<l>Ende doe die tafle was opgedaen</l>
<l>Gincmen daer slapen, sonder waen.</l>
<l>Nu willic swigen hier van desen</l>
<l>Ende wille vord vander joncfrouwen lesen.</l>
<l>39545 Daventure seget, sonder waen,</l>
<l>Alse die joncfrouwe heeft verstaen</l>
<l>Dat Walewein den riddere stac neder</l>
<l>Ende sijn ors gewonnen weder,</l>
<l>Keret si omme in die stat</l>
<l>39550 Hemelike, te vernemen om dat,</l>
<l>Ende te spiene oec alsoe houde,</l>
<l>Waer Walewein toe varen soude.</l>
<l>Ende al dat si triest ende wacht,</l>
<l>Dat was omdat si sine cracht</l>
<l>39555 Gerne soude proven nu;</l>
<l><edition n="265"/>Ende ware hi so starc, dat secgic u,</l>
<l>Dat hi behouden mochte tplein,</l>
<l>Soe sage si gerne dat Walewein</l>
<l>Wrake dade over haren viant.</l>
<l>39560 Om dese dinge heeft si int sant</l>
<l>Menegen riddere doen nemen dlijf</l>
<l>Hieromme hiet een quaet wijf.</l>
<l>Hier namaels seldijt bat verstaen</l>
<l>Waeromme dese dinge sijn gedaen.</l>
<l>39565 Ende dese joncfrouwe wacht biden pleine</l>
<l>Tote des ander dages Waleweine,</l>
<l>Die metten verman was gevaren.</l>
<l>Des ander dages, eer began baren</l>
<l>Die sonne, was Walewein op gestaen.</l>
<l>39570 Ende sijn ward quam daer gegaen,</l>
<l>Die hem daer boet goden dach.</l>
<l>Walewein vrachde so hi irst mach,</l>
<l>Ende nam den wart bider hant:</l>
<l>"Her wart, wies es dit scone lant?</l>
<l>39575 Ende dese casteel, di scone es sere,</l>
<l>Wie houtene, wie esser af here?"</l>
<l>"Here, des en wetic niet."</l>
<l>"Ende die den castele wilde doen verdriet</l>
<l>Oft asselgieren, wie souden dan</l>
<l>39580 Bescermen?" "Here, bi sente Jan,</l>
<l>Daer sijn binnen si .v. hondert</l>
<l>Onder ridders ende knapen besondert,</l>
<l>Ende vele vrowen die weduen sijn,</l>
<l>Ende vele scoenre mageden fijn.</l>
<l>39585 Ende daer es .i. vrowe, sijts gewes,</l>
<l>Die daer boven hen allen es,</l>
<l>Die wilen hier int lant quam</l>
<l>Ende met hare brachte, alsict vernam,</l>
<l>Den meesten scat die man sach;</l>
<l>39590 Ende also alsic u secgen mach</l>
<l>Soe deetsi met haren scatte maken</l>
<l>Alle dese dire saken;</l>
<l>Ende oec es dit met gokelien</l>
<l>Binnen gemaect ende met astromien:</l>
<l>39595 Ende een meester die hiet Merlijn</l>
<l>Maecte daer een bedde fijn,</l>
<l>Dat dierste dat nie man sach,</l>
<l>Ende daer noch noit man op lach.</l>
<l>Ende die dat wonne, hi mocht here</l>
<l>39600 Vanden castele sijn embermere,</l>
<l>Ende die joncfrouwe huwen daer binnen</l>
<l>Ende haer goet doen oec gewinnen,</l>
<l>Dat si lange hebben gedeerft,</l>
<l>Ende daer si af sijn onteerft.</l>
<l>39605 Alse min her Walewein dit horde</l>
<l>Sprac hi ten waert dese worde:</l>
<l>"Her werd, doet mi halen min part,</l>
<l>Ic wille nu varen dareward,</l>
<l>Ende wille dat wonder bescowen an."</l>
<l>39610 "Neen, her riddere, edel man,</l>
<l>Laet dit bliven. In selker noet</l>
<l>En latic u niet varen; gi bleefter doet."</l>
<l>"Ic salre varen, wats gesciet;</l>
<l>In liet om al die werelt niet.</l>
<l>39615 Houdi mi over dus blode?"</l>
<l>"Nenic, here; maer bi Gode,</l>
<l>Hets mi leet dat gire vard."</l>
<l>Walewein ginc tsinen perde ward.</l>
<l>Ende alse die wert dat gesach</l>
<l>39620 Liep hi hem na al dat hi mach,</l>
<l>Ende seide hi wilde varen met heme.</l>
<l>Dus vorense te gadere, alsict verneme.</l>
<l>Die bat hi Waleweine ene bede daer,</l>
<l>Die hi geloefde te doene daer naer.</l>
<l>39625 Mettesen worden si beide quamen</l>
<l>Toter salen, daer si vernamen</l>
<l>Sittende enen steltenare,</l>
<l>Die rike was ende vorbare,</l>
<l>Ende een die fierste mede vor waer,</l>
<l>39630 Diemen wiste verre ofte naer.</l>
<l>Dus quamen si ter zalen binnen,</l>
<l>Die rikelijc was in allen sinnen.</l>
<l>Die doren waren met goude verweven</l>
<l>Ende menech dier daer op verheven;</l>
<l>39635 Ende an die zale, wien dats wondert,</l>
<l>Stoden vensteren .vij. hondert</l>
<l>Glasijn, daermen oppenbare</l>
<l>Dore sach ofs glases nine ware</l>
<l>Van in die camere tot opten vlore.</l>
<l>39640 Walewein ginc al dorentore</l>
<l>Ende besach dat wonder daer.</l>
<l>Doen quamen si den bedde naer,</l>
<l>Daer stene in stonden oppenbare,</l>
<l>Die snachs lichten also clare</l>
<l>39645 Alse oft ware scone dach.</l>
<l>An dit bedde groet wonder lach</l>
<l>Van pellen ende van siden mede:</l>
<l>Het liep op .iiij. sciven gerede</l>
<l>Met corden gemaect inden vloge</l>
<l>39650 Alse een piel ut enen boge.</l>
<l>Daer hingen bellen ane gemanc,</l>
<l>Die sere luetden ende maecten geclanc.</l>
<l>Alse Walewein dwonder hadde besien</l>
<l>Seidi te sinen werd mettien:</l>
<l>39655 "Her werd, in can gemerken niet</l>
<l>Twi gi mi hier te gane ontriet;</l>
<l>In sie hier nieman striden no twesten.</l>
<l>Ic wille mi nu gaen sitten resten</l>
<l>Op geen bedde, dat ginder staet."</l>
<l>39660 "Neen, here, dats niet min raet.</l>
<l>Sem mi die here die mi geboet,</l>
<l>Gi sout sterven die quaetste doet</l>
<l>Die nie starf enech edel man.</l>
<l>Ic vermane u mire bede dan,</l>
<l>39665 Die gi mi gelovet heden."</l>
<l>"Neen, her werd, bi mire waerheden,</l>
<l>In mach aldus niet henen gaen;</l>
<l>Ic moet opt bedde sitten gaen,</l>
<l>Watter af comt, oft wats gesciet."</l>
<l>39670 Ende alse die werd dat gesiet:</l>
<l>"Ay live here, so willic van u sceden:</l>
<l>U ziele mote God geleden;</l>
<l>In wane u sien nembermere."</l>
<l>Hi liep uter zalen sere,</l>
<l>39675 Ende Walewein ginc te hant daer naer</l>
<l>Op dat bedde sitten daer,</l>
<l>Al gewapent, met snelre vard.</l>
<l>Ende dat bedde in roren ward,</l>
<l>Ende die bellen maecten geclanc.</l>
<l>39680 Daer ward van gescutte gemanc,</l>
<l>Van pilen ende van groten enginen,</l>
<l>Daermen liede met mochte pinen,</l>
<l>Dies quam daer so vele over een</l>
<l>Op Waleweine, dat hem wel sceen;</l>
<l>39685 Want al die wondere die daer waren</l>
<l>Quamen daer op hem gevaren.</l>
<l>Ende had sijn gode scilt gedaen</l>
<l>Hine ware der doet niet ontgaen.</l>
<l>Dat wonder brac daer al ter wile.</l>
<l>39690 Hi trac ut sinen scilde die pile,</l>
<l>Ende van somen was hi gewont.</l>
<l>Ende recht in dese selve stont</l>
<l>Quam daer een groet man gegaen</l>
<l>Ende ontede ene dore saen,</l>
<l>39695 Ende brachte daer enen libard uut,</l>
<l>Die briescede ende maecte geluut,</l>
<l>Ende scoet op Waleweine also houde</l>
<l>Oft hine daer verbiten soude,</l>
<l>Ende gaf Waleweine daer enen slach</l>
<l>39700 Met beide sinen clauwen, die hem wach,</l>
<l>Soe dat Walewein viel ter neder.</l>
<l>Maer hi spranc saen op weder</l>
<l>Ende sloech den libart thoeft af</l>
<l>Met enen slage, die hem gaf:</l>
<l>39705 Die vorste vote hi met af droech.</l>
<l><edition n="266"/>Danc heb hi, die den slach sloech.</l>
<l>Dus viel die liebart doet ter neder,</l>
<l>Ende Walewein ginc sitten weder</l>
<l>Opt bedde. Alse dit sijn werd vernam,</l>
<l>39710 Dapperlike hi gelopen quam,</l>
<l>Ende sprac: "Here, nu weset blide:</l>
<l>U es gesciet nu te tide</l>
<l>Die meeste ere die nie gesciede</l>
<l>Enegen man. Al dese maisniede</l>
<l>39715 Ende al dit wonder, dat hort hier toe,</l>
<l>Moet u dienen spade ende vroe;</l>
<l>Ende het steet al tuwen gebode,</l>
<l>Des gi wel werdech sijt, bi Gode."</l>
<l>Na desen quamen toten roten groet</l>
<l>39720 Van sconen knapen, die al bloet</l>
<l>In haer rocke quamen gegaen,</l>
<l>Ende knielden vore Waleweine saen</l>
<l>Ende seiden: "Here, wi sijn u knechte</l>
<l>Ende gi onse here: wel met rechte</l>
<l>39725 Soe biedewi u onse manscap hier."</l>
<l>Daerna quamen knapen fier</l>
<l>Dine ontwapenden metter vard.</l>
<l>Men leide sijn part ten stalle ward.</l>
<l>Andere knapen quamen dier gelike,</l>
<l>39730 Dine cleetden rikelike.</l>
<l>Doe quamen daer vrouwen ende joncfrouwen,</l>
<l>Diemen te wondere mochte scowen,</l>
<l>Met groten scaren behagelike.</l>
<l>Walewein spranc op do haestelike</l>
<l>39735 Ende hiet die joncfrouwen willecome wesen;</l>
<l>Ende si negen hem alle mettesen</l>
<l>Ende boden hem haren dienst daer naer,</l>
<l>Ende seiden: "Here, wet oppenbar,</l>
<l>Dat wi u eygen sijn algader,</l>
<l>39740 Gelijc oft gi ward onse vader."</l>
<l>Vord seide daer ene joncfrouwe:</l>
<l>"Here, u groet op grote trouwe</l>
<l>Onse vrouwe die coninginne nu,</l>
<l>Ende sint ons allen hier tot u</l>
<l>39745 Dat wi bliscap maken ende joie,</l>
<l>Dat u des tijds te min vernoie."</l>
<l>Walewein sprac:" Danc hebbe min vrowe,</l>
<l>Ende gi oec mede, scone joncfrouwe."</l>
<l>Ende daerna namene saen sijn ward</l>
<l>39750 Ende leidene tenen torre ward,</l>
<l>Daer hi hem toende water ende wout</l>
<l>Ende wilt ende tam, jonc ende out.</l>
<l>Doen sprac Walewein al sonder sparen:</l>
<l>"Hier salic mi in meyen varen</l>
<l>39755 Ende corten daer wel mine stonden,</l>
<l>Beide met voglen ende met honden."</l>
<l>Die ward sprac: "Swiget van desen,</l>
<l>Dat en mach altoes niet wesen,</l>
<l>Want die hier binnen sal sijn here</l>
<l>39760 Moet hier in bliven embermere."</l>
<l>Walewein seide al sonder sage:</l>
<l>"In bliver in niet .vij. dage</l>
<l>Aldus besloten met gewoude,</l>
<l>Om .m. pont van roden goude.</l>
<l>39765 Soudic dan hier ember bliven?</l>
<l>Daertoe mochte nieman bedriven."</l>
<l>Dus keerdi vanden torre neder</l>
<l>Ende ginc opt bedde sitten weder</l>
<l>Grammelike ende drove sere.</l>
<l>39770 Ene joncfrouwe quam ende seide: "Here,</l>
<l>Hier sal comen die coninginne,</l>
<l>Ende si doet u vragen ten beginne</l>
<l>Waer dat gi wilt datmen et."</l>
<l>"Joncfrouwe," seit hi, "bi mire wet,</l>
<l>39775 Mine roec waermen etet nu,</l>
<l>In ete hier meer, dat secgic u,</l>
<l>In sal eer sijn vertroestet bet</l>
<l>Van dingen die mi hier nu let."</l>
<l>Die joncfrouwe sciet gescoffirt van daer</l>
<l>39780 Ende ginc ter coninginnen daer naer</l>
<l>Ende seide hare wat si hadde vernomen</l>
<l>Ane Waleweine. Nu es selve comen</l>
<l>Die coninginne, ende festeerden sere</l>
<l>Ende seide: "Sijt willecome, here."</l>
<l>39785 "God loene u," sprac hi, "soete vrowe;</l>
<l>Sem mine wet ende mine trowe,</l>
<l>Eer ic u sach was mi so swaer</l>
<l>Om en lettel dincs; maer daer naer,</l>
<l>Tirst dat ic u sach, sonder waen,</l>
<l>39790 Es mi die droefheit al vergaen."</l>
<l>"Here, gi moget wel blide wesen."</l>
<l>Sprac die vrowe, " want van desen</l>
<l>Castele ende van al desen joncfrouwen</l>
<l>Ende van desen serianten ende dese vrowen,</l>
<l>39795 Ende van al dat hier binnen es</l>
<l>Sidi here, des sijt gewes.</l>
<l>U es gesciet die meeste ere</l>
<l>Die noit gesciede enegen here,</l>
<l>Danc hebbe God ende sine gewilt.</l>
<l>39800 Nu siet, here, waer gi eten wilt,</l>
<l>Soe ginder boven, so in die zale,</l>
<l>Het staet ane u altemale."</l>
<l>Walewein sprac doe: "Sem min trouwe,</l>
<l>Het donct mi hier so scone, vrowe,</l>
<l>39805 Dat hier elken wel mach lusten</l>
<l>Beide dat eten ende dat rusten."</l>
<l>Die vrowe nam doe orlof saen.</l>
<l>Men ginc daer die hande dwaen,</l>
<l>Ende Walewein ende sijn waerd</l>
<l>39810 Sijn geseten daer ter vaert</l>
<l>Omt bedde vanden wondere daer</l>
<l>Tere taflen allene. Daer naer</l>
<l>Saten daer doe banderside</l>
<l>Onderhalf hondert joncfrouwen tien tide.</l>
<l>39815 Daer was ten etene gedient wale.</l>
<l>Daer was bliscap in die zale</l>
<l>Naden etene ende groet spel:</l>
<l>Men dancste daer ende sanc daer wel,</l>
<l>Ende daerna gincmen slapen daer.</l>
<l>39820 Walewein lach dien nacht daer naer</l>
<l>Opt bedde vanden wondere, Godweet.</l>
<l>Sanderdages quam sijn wert gereet</l>
<l>Ende dede Waleweine op staen,</l>
<l>Ende sijn op enen torre gegaen.</l>
<l>39825 Ende Clariane werd des geware,</l>
<l>Ende seit der coninginnen daer nare,</l>
<l>Die op stont met snelre vard</l>
<l>Ende volgede hem ten torre ward,</l>
<l>Ende leitde harre nichten met hare.</l>
<l>39830 Ende alsere Walewein werd geware</l>
<l>Groethise, ende namse bider hant,</l>
<l>Ende gingen tere vensteren thant,</l>
<l>Daer si lagen ende sagen uut</l>
<l>Ende bescouden bome ende cruet.</l>
<l>39835 Mettien si daer beneden scouwen</l>
<l>Enen riddere ende ene joncfrouwe:</l>
<l>Ende alse Walewein dese besiet</l>
<l>Sprac hi, "Vrouwe, kindi iet</l>
<l>Gene .ij., die ginder varen?"</l>
<l>39840 "En roeke u, here," sprac si, "twaren</l>
<l>Het sijn .ij. die quaetste sekerlike</l>
<l>Diemen vonde in enech rike.</l>
<l>Hets der stouter riddere een</l>
<l>Die de sonne nie besceen,</l>
<l>39845 Ende daertoe die felste die leeft.</l>
<l>Hets die menegen riddere heeft</l>
<l>Terre havenen genomen dlijf;</l>
<l>Ende dit es oec dat quade wijf</l>
<l>Die hare en gere ondaet scaemt,</l>
<l>39850 Daer gi gisteren hier vore met quaemt."</l>
<l>"Ay live vrowe, mocht ict sijn,</l>
<l>Hoe gerne sprakicse en letelkin."</l>
<l>"Neen, riddere, dan mach niet gescien,</l>
<l>Ende God verde u oec van dien</l>
<l>39855 Quade , van oec so groter scade;</l>
<l><edition n="267"/>Want wildi, here, vroech ende spade</l>
<l>Ute varen altoes te dien</l>
<l>Alse hier wondere selen gescien,</l>
<l>Soe soudi hier onlange geduren.</l>
<l>39860 Maer wildi houden die aventuren</l>
<l>Die tesen castele behoren, twaren,</l>
<l>Sone mogedi nembermer daer ut varen."</l>
<l>Walewein sprac doe: "Ver coninginne,</l>
<l>Hier mit bringdi mi uten sinne.</l>
<l>39865 Ic waende hier niet gevaen wesen."</l>
<l>Die coninginne sprac doe mettesen:</l>
<l>"Vaert daer gi wilt, in dien dat gi</l>
<l>Sulc covent wilt houden mi,</l>
<l>Dat gi weder keert noch tavont</l>
<l>39870 Indien dat gi blivet gesont."</l>
<l>"Vrouwe, dit willic doen gerede;</l>
<l>Maer gi moet mi oec ene bede</l>
<l>Doen, vrowe; ende dat sal wesen</l>
<l>Dat gi mi in .vij. dagen na desen</l>
<l>39875 Na minen name niet vereest."</l>
<l>"Here, dit was die dinc die ic meest</l>
<l>Begeerde te wetene, dat secgic u;</l>
<l>Maer sint dat gijt begeret nu</l>
<l>Soe latict bliven, ende hedemere</l>
<l>39880 Gevic u orlof te varne, here."</l>
<l>Dus liep Walewein neder te dale,</l>
<l>Daer wi af selen houden tale,</l>
<l>Ende vander quader joncfrouwen daer nare,</l>
<l>Ende vanden riddere die quam met hare.</l>
<l>39885 Nu seget ons vord die avonture:</l>
<l>Dese joncfrouwe, die quade figure,</l>
<l>Daer ic hier te voren af las,</l>
<l>Alsi wiste waer Walewein was,</l>
<l>Also alse sijt hadde bespiet,</l>
<l>39890 Doe en lette si langer niet,</l>
<l>Sine voer om desen riddere saen,</l>
<l>Die menege ondaet heeft gedaen,</l>
<l>Ende brachten vorden torre bi dien</l>
<l>Om dattene Walewein daer soude sien;</l>
<l>39895 Ende alse hise sage, pinsde si mede,</l>
<l>Dat hi hare soude volgen gerede,</l>
<l>Alse hi oec dede; want also saen</l>
<l>Als hi int palais quam gegaen</l>
<l>Dedi knapen halen sijn pard</l>
<l>39900 Ende sater op, ende reet derward</l>
<l>Wel gewapent, entie verman</l>
<l>Volgede hem vaste mede dan</l>
<l>Toter havene in corten stonden,</l>
<l>Daer si den boet gereet vonden,</l>
<l>39905 Daer si mede over reden.</l>
<l>Die andere riddere sprac ter steden</l>
<l>Vrindelike ter quader joncfrouwen:</l>
<l>"Segt mi, vrindinne, bi uwer trouwen,</l>
<l>Kindi genen riddere iet?"</l>
<l>39910 Si loech ende seide: "Nenic niet;</l>
<l>Maer, lief, het es die selve man,</l>
<l>Die mi gisteren brachte hier an."</l>
<l>"Ay joncfrouwe, es hi dan dat,</l>
<l>Dan coept hi metten live ter stat.</l>
<l>39915 Besoect hi die havene van Galoye</l>
<l>Dat sal sijn tsinen groten vernoie;</l>
<l>Dit sal hi metten live becopen."</l>
<l>Metten worde liet hi lopen</l>
<l>Te min here Waleweine ward,</l>
<l>39920 Ende waenden met ere snelre vard</l>
<l>Wel hebben gesteken neder;</l>
<l>Ende Walewein rechte op hem weder,</l>
<l>Ende stac hem den scilt al dore,</l>
<l>Ende maecte hem ene grote score</l>
<l>39925 Inden halsberch, soe dat daer naer</l>
<l>Tspere ginc inden lichame daer</l>
<l>Wel eens voets lanc, Godweet.</l>
<l>Die riddere viel ter eerden gereet,</l>
<l>Maer hi spranc op ende trac sijn sward</l>
<l>39930 Ende quam te heren Waleweine ward,</l>
<l>Ende sloech op hem, sonder waen;</l>
<l>Maer het was scire gedaen,</l>
<l>Want Walewein maecten soe mat,</l>
<l>Dat hi hem op gaf ter stat.</l>
<l>39935 Ende Walewein riep den verman saen</l>
<l>Ende gaf hem den riddere gevaen,</l>
<l>Ende voer ter joncfrouwen saen daer bi,</l>
<l>Ende seide: "Joncfrouwe, wildi varen met mi,</l>
<l>Ic vore u over gene rivire."</l>
<l>39940 "Deus. gi sijt nu harde fire,"</l>
<l>Sprac die joncfrouwe, om dat gi</l>
<l>Mijnen amijs verwont; maer dorsti</l>
<l>Met mi varen onder genen boem,</l>
<l>Die ginder staet? Nu nemet goem,</l>
<l>39945 Ende doet daer ene coenheit mede</l>
<l>Die min amijs dicke dede,</l>
<l>Soe salic secgen dat gi sijt</l>
<l>Die coenste die leeft nu ter tijt."</l>
<l>Walewein sprac: "Vart vore, joncfrouwe,</l>
<l>39950 Ic volge u na, bi mire trowe,</l>
<l>Warward dat gi vard vort an."</l>
<l>"Ay God," seit si, "ende Sente Jan</l>
<l>En late u nembermer danen keren,</l>
<l>Behouden uwer werelt eren."</l>
<l>39955 Metttesen voren si dare ward,</l>
<l>Ende alse des geware warden ter vart</l>
<l>Die vrowen die ten palaise lagen,</l>
<l>Ende sine dus wech varen sagen,</l>
<l>Begonsten si mesbaren sere,</l>
<l>39960 Ende seiden: "Wi verlisen onsen here,</l>
<l>Die onse troest soude sijn ter noet.</l>
<l>Siet, waerne nu tsire doet</l>
<l>Die quade joncfrouwe met hare leidet.</l>
<l>O wach, dat hi van ons nu sceidet."</l>
<l>39965 Binnen desen, alsict hebbe vernomen,</l>
<l>Es Walewein onder den boem comen,</l>
<l>Daer hi niemanne onder ne vant</l>
<l>Maer die joncfrouwe, die valant</l>
<l>Waende der aventuren hebben vonden.</l>
<l>39970 Walewein sprac doe ten selven stonden:</l>
<l>"Joncfrouwe, wildi iet meer van mi?"</l>
<l>"Here, hier staet een water bi,</l>
<l>Dat harde diep es ende nauwe,</l>
<l>Daer min amijs metten dauwen</l>
<l>39975 Blomen mi te haelne plach</l>
<l>Tenen hoede op elken dach:</l>
<l>Dorsti daer over nu riden</l>
<l>Ic soude secgen dat nu ten tiden</l>
<l>In die werelt coenre man ware."</l>
<l>39980 Mijn her Walewein antwerde hare:</l>
<l>"In sie hier brucge no gewat,</l>
<l>Hoe soude ic comen daer ter stat?</l>
<l>Ende dwater es diep, ende dboert hoge."</l>
<l>"Dit wistic wel, dat nine doge,"</l>
<l>39985 Sprac die joncfrouwe; "want gi node</l>
<l>Daer over sout riden, gi sijt so blode;</l>
<l>Want dit es dat sorgelijcste gewat.</l>
<l>Hine mach niet hebben therte mat,</l>
<l>Noch versaget sijn van al,</l>
<l>39990 Die daer over nu riden sal."</l>
<l>Walewein sweech al stille te hant</l>
<l>Ende reet tot an des waters cant,</l>
<l>Dat harde steil was ende diep.</l>
<l>Hi hadde een ors dat wel liep</l>
<l>39995 Ende dicke hadde, sonder waen,</l>
<l>Alsoe groten spronc gedaen</l>
<l>Alse oftet daer over spronge.</l>
<l>Hi hadde den ouden enten jonge</l>
<l>Horen spreken vroe ende spade</l>
<l>40000 Vanden vreesseliken gewade,</l>
<l>Wire over quame, in alre wijs</l>
<l>Hi soude bejagen groten prijs.</l>
<l>Walewein haelde ut na dat,</l>
<l>Ende sloech met sporen tot opt gewat;</l>
<l>40005 Ent tpert spranc, ende miste ter stont,</l>
<l><edition n="268"/>Soe dat achter quam opten gront;</l>
<l>Maer het lichte hem ende spranc boven:</l>
<l>Des mochtem Walewein wel beloven.</l>
<l>Ende alse vollijc alsi over was</l>
<l>40010 Sach hi waer quam gereden int gras</l>
<l>Een riddere, daer meer scoenheit an</l>
<l>Lach dan ic gesecgen can.</l>
<l>Walewein groettene met worden scone.</l>
<l>Die ander seide: "God moets u lonen.</l>
<l>40015 Nu sech mi, riddere, waer si si,</l>
<l>Die quade joncfrouwe, die quam metti.</l>
<l>Wetstu van haren geselscepe iet?"</l>
<l>walewein antwerde: "Nenic niet;</l>
<l>Maer een riddere quam met hare heden,</l>
<l>40020 Die op mi reet, ende daer ter steden,</l>
<l>Alsoe alst God wilde oec dat,</l>
<l>Dien stakic af ende maecten mat,</l>
<l>Ende gaffene den verman daer nare,</l>
<l>Die seide dat sijn recht ware.</l>
<l>40025 Doe sinde si mi hier in derre wijs,</l>
<l>Ende seide mi dat haer amijs</l>
<l>Hier over dicke te varne plach</l>
<l>Ende hare te haelne op elken dach</l>
<l>Blome tenen hoede, vor waer."</l>
<l>40030 "Die quadersse loech u daer;</l>
<l>Hine ward nie soe cone vor das,</l>
<l>Dat hi dorste comen daer ic was;</l>
<l>Ende die quadersse daer gi met quaemt,</l>
<l>Die hare geens dincs en scaemt,</l>
<l>40035 Si was min amie wel .i. jaer.</l>
<l>In quam nie in steden vorwaer,</l>
<l>Dat ic dies verdinen conste</l>
<l>Dat si nie enege gode onste</l>
<l>Te mi waerd hadde oft trouwe mede;</l>
<l>40040 Nochtan ic hare menegen dienst dede,</l>
<l>Maer min dienst was buten hare al,</l>
<l>Ende tirst datse mochte si mi ontstal</l>
<l>Ende was an desen riddere comen,</l>
<l>Dien duse heden heves genomen;</l>
<l>40045 Ende dat si di tot hier taende</l>
<l>Dat was omdat si waende</l>
<l>Dattu verdronken souts wesen.</l>
<l>Nu latewi die tale van desen,</l>
<l>Ende manlijc sekere anderen hier</l>
<l>40050 Te secgene alse riddere fier</l>
<l>Dat elc anderen vragen sal."</l>
<l>Dus sekeret deen den anderen al.</l>
<l>Walewein haeste hem ende vragede na dat:</l>
<l>"Here, hoe heet gene stat?"</l>
<l>40055 "Die stat behort allene mi</l>
<l>Ende es geheten Orcani,</l>
<l>Ende houtse van Gode te lene</l>
<l>Ende van el niemanne gemene."</l>
<l>"Here, hoe sidi selve genant?"</l>
<l>40060 "Vrient, ic hete Griromelant."</l>
<l>"Ende hoe heet nu die joncfrouwe</l>
<l>Die gi segt so ongetrouwe?</l>
<l>"Her riddere, dats waer, wildijt weten,</l>
<l>Si es Orgeliose geheten.</l>
<l>40065 Haer amijs heet Orgeleos van Yrlant,</l>
<l>Ende sijn casteel es genant</l>
<l>Die roetse metten nauwen wege,</l>
<l>Daer ic u wel af verplege,</l>
<l>Al lagendre .iiij. coninge voren,</l>
<l>40070 Dine alle wilden testoren,</l>
<l>Hine achtes niet van enen hoye:</l>
<l>Dese hoet di pale van Galoye."</l>
<l>"Here, nu segt mi noch een deel,</l>
<l>Hoe heet gene scone casteel</l>
<l>40075 Die over gene rivire steet?</l>
<l>Daer lagic tnacht in, Godweet,</l>
<l>Ende daer keric weder alsic scede."</l>
<l>Griromelande ward harde lede</l>
<l>Te moede doe hi dit horde,</l>
<l>40080 Ende reet metten worden</l>
<l>Al houdende dat hoeft neder.</l>
<l>Ende Walewein die ripene weder,</l>
<l>Ende vermaende hem daer sire trowen.</l>
<l>"Vrient," seithi, "bi onser vrouwen,</l>
<l>40085 Ic sculdi mine trowe quite.</l>
<l>Nu vare daer du wils met vlite,</l>
<l>Indien dat ic oec quite si.</l>
<l>Ic waende, riddere, dattu mi</l>
<l>Souts hebben geseit oppenbare</l>
<l>40090 Vanden castele enege niemare,</l>
<l>Maer du wets alse vele vander mane</l>
<l>Alse vanden castele, in minen wane."</l>
<l>Walewein sprac: "Alse hulp mi God.</l>
<l>In make niet min spot,</l>
<l>40095 Ic lach al desen nacht gereet</l>
<l>Opt bedde vanden wondere; Godweet."</l>
<l>Griromelant sprac: "Dit sijn scone word;</l>
<l>Soete vrient nu liecht vort,</l>
<l>Doch soudic enen favelare</l>
<l>40100 Horen liegen, oft hi hier ware."</l>
<l>"Here, in liege u groet no smal."</l>
<l>Doe ginc hi hem vertrecken al</l>
<l>Wat hem sander dages was gesciet:</l>
<l>Hine liets hem achter niet</l>
<l>40105 Vanden wonderen van daer boven,</l>
<l>Vanden quarelen die op hem vlogen</l>
<l>Ende vanden libart met gewilt.</l>
<l>Doen toendi heme sinen scilt,</l>
<l>Daer die clauwen in staken doe,</l>
<l>40110 Daer Griromelant sach al toe.</l>
<l>Ende als hi dit hevet vorsien</l>
<l>Beette hi neder op sine knien</l>
<l>Ende leide sine hande te samen:</l>
<l>"Here," seithi, " mach mi scamen</l>
<l>40115 Dat ic tot u hebbe geseit</l>
<l>Aldus grote onhovescheit.</l>
<l>Dor God, here, vergevet mi saen."</l>
<l>Walewein sprac: "Hets gerne gedaen."</l>
<l>Griromelant sprac: "U es gevallen</l>
<l>40120 Die meeste ere boven allen</l>
<l>Ridderen die hier leven nu.</l>
<l>Nu waric gerne berecht van u:</l>
<l>Nu segt mi vanden hovescen vrowen</l>
<l>Diemen inden casteel mach scouwen,</l>
<l>40125 Weetti daer af te secgene iet?"</l>
<l>Walewein seide: "Nenic niet.</l>
<l>In weet wie si sijn, Godweet."</l>
<l>"Ic saelt u dan secgen gereet:</l>
<l>Die outste vrowe, des sijt vroder,</l>
<l>40130 Es des conincs Arturs moder,</l>
<l>Ende dandere vrowe, die gi saget daer,</l>
<l>Es haer dochter, wet vor waer,</l>
<l>Ende Waleweins moder, dien God verwate</l>
<l>Ende dien ic boven alle man hate."</l>
<l>40135 Walewein sprac: "Wat segdi van desen,</l>
<l>Dies en mach altoes niet wesen,</l>
<l>Dies es meer dan .xx. jaer</l>
<l>Dat si doet sijn, wet vor waer."</l>
<l>"Si leven noch," sprac Griromelant;</l>
<l>40140 "Ende doen die vrowen quamen int lant</l>
<l>Brachten si hier groten scat.</l>
<l>Doe daden si maken daer ter stat</l>
<l>Genen rikeliken casteel,</l>
<l>Ende wondere mede een groet deel.</l>
<l>40145 Ende waeromme si hier quam int lant</l>
<l>Dat salic u secgen al te hant.</l>
<l>Doen doet waren alle beede,</l>
<l>Uterpandragoen ende coninc Lot mede,</l>
<l>Doe ward in Bertangen groet strijt</l>
<l>40150 Wie coninc soude sijn ter selver tijt,</l>
<l>Want van Arture men niet vernam,</l>
<l>Die sint ten conincrike quam;</l>
<l>Ende Walewein ende sine brodere, dat wet,</l>
<l>Waren doe cleine kindere met.</l>
<l>40155 Ende om dat doe dlant in werre was</l>
<l><edition n="269"/>Ruemden dese vrowen beide dor das,</l>
<l>Ende brachten groten scat ter steden</l>
<l>Om hier te sine mede in vreden,</l>
<l>Want si dat orloge dochten daer.</l>
<l>40160 Dat sijn die saken, wet vor waer,</l>
<l>Datse hier dus comen dede.</l>
<l>Ende tirst dat si quamen ter stede</l>
<l>Soe bleef Waleweins moder al daer</l>
<l>Van enen sconen kinde, dats waer,</l>
<l>40165 Dat nu die scoenste joncfrouwe es,</l>
<l>Die in die werelt, sijt seker des,</l>
<l>Nie geboren ward scoenre, ic wane,</l>
<l>Ende es geheten Clariane,</l>
<l>Daer ic ane hebben wane goet deel,</l>
<l>40170 Want ic houtse over mine al geel;</l>
<l>Nochtan hatic Walewein meer</l>
<l>Dan ic noit manne dede eer;</l>
<l>Ende mochticken bevaren, in liten niet</l>
<l>Om al die werelt leven iet."</l>
<l>40175 Walewein sprac: "Dits wonder groet,</l>
<l>Dat gi der joncfrouwen broder doet</l>
<l>Dus sere begert die gi mint.</l>
<l>Ic wane u haer minne lettel bint;</l>
<l>Want minnetdise, gi sout boude</l>
<l>40180 Haer mage gerne te vriende houden."</l>
<l>"Gi segt waer," seide Griromelant,</l>
<l>"Maer dat sijn vader met sire hant</l>
<l>Minen vader te doet sloech,</l>
<l>Daer dedi mi leets ane gnoech;</l>
<l>40185 Ende Walewein selve sloech oec sint</l>
<l>Enen jongen riddere, mire suster kint,</l>
<l>Die starc ende cone was in die mate;</l>
<l>En es geen wonder dat icken hate</l>
<l>Ende ic mi wrake, mochtic, wale.</l>
<l>40190 Nu lecgewi neder dese tale,</l>
<l>Des biddic u op doget fijn,</l>
<l>Ende vord mi nu dit vingerlijn</l>
<l>Mire amien der scoenre Clarianen,</l>
<l>Ende sege hare datic wille wanen</l>
<l>40195 Dat Walewein liver, hare broder,</l>
<l>Hars vader kint ende haerre moder,</l>
<l>Vander quaetster doet vervore</l>
<l>Dan mi min minste vinger swore."</l>
<l>Walewein seide: "Bi mire trouwe,</l>
<l>40200 Hets ene harde scone joncfrouwe,</l>
<l>Die gi hebt tere amien,</l>
<l>Wilt si aldus der saken lien."</l>
<l>Griromelant seide: "Ic en wille niet</l>
<l>Dat gijt hare anders secget iet."</l>
<l>40205 "Gerne, here. Nu segt mi thant</l>
<l>Hoe die casteel es genant."</l>
<l>Griromelant seide: "Dat moet sijn:</l>
<l>Hi heet die Roche van Sangwijn.</l>
<l>Nu laet mi uwen name weten,</l>
<l>40210 Dies haddic wel na vergeten."</l>
<l>Doen antwerdi hem te hant:</l>
<l>"Here, ic ben Walewein genant,</l>
<l>Ende ben des conincs Arturs neve;</l>
<l>In loechgene nembermer datic leve</l>
<l>40215 Minen name in gere stat."</l>
<l>Alse Griromelant horde dat</l>
<l>Sprac hi verbolgen ende sere verhit:</l>
<l>"Ja Walewein, sidi dan dit,</l>
<l>Gi sijt wel sot, dat secgic u,</l>
<l>40220 Dat gi uwes namen liet nu.</l>
<l>Waric gewapent alse gi nu sijt,</l>
<l>Onser een soude hier bliven ter tijt</l>
<l>Verslegen al hier op dit plein."</l>
<l>"Wat node ware dies?" sprac Walewein,</l>
<l>40225 "Condi enege dinc op mi gelecgen</l>
<l>Ic wilt u betren na goder liede secgen."</l>
<l>"En mach niet sijn," sprac Griromelant.</l>
<l>"Ic eysce u hierna camp te hant</l>
<l>Van heden over .vij. dage;</l>
<l>40230 Want hier nu alle uwe mage</l>
<l>Met uwen oem sijn hier bi</l>
<l>Tote in die stat te Orcani.</l>
<l>Ontbiettene dat hi come hier</l>
<l>Met allen sinen ridders fier</l>
<l>40235 Ende met vrouwen ende met joncfrouwen,</l>
<l>Dat si mogen den camp scouwen.</l>
<l>Ende ic sal oec varen om mine mage</l>
<l>Ende bringense hier ten .vij. dage."</l>
<l>Walewein seide: "Ic lovet wale."</l>
<l>40240 Dus scieden si met derre tale,</l>
<l>Ende Walewein sloech met sporen nadat,</l>
<l>Ende sijn part spranc over tgewat.</l>
<l>Alse dat die joncfrouwe vernam,</l>
<l>Dat hi gesont dus weder quam,</l>
<l>40245 Ginc si van haren perde saen</l>
<l>Ende quam hem daer jegen gegaen</l>
<l>Oetmodelike daer te voet,</l>
<l>Ende seide: "Here, God geve u goet</l>
<l>Desen dach ende alle dage.</l>
<l>40250 Nu hort, here, hier mine clage:</l>
<l>Ic moet u hier vertrecken al</l>
<l>Mijn vernoy ende min mesval.</l>
<l>Ic bekinne mi selven wel</l>
<l>Dat ic hebbe stout ende fel</l>
<l>40255 Allen ridderen menegen dach</l>
<l>Geweest, die ic oit gesach;</l>
<l>Nochtan haddic hier vormaels prijs</l>
<l>Ende een scone riddere was min amijs,</l>
<l>Daer ic toe droech grote minne;</l>
<l>40260 Ende Griromelant, die sinen sinne</l>
<l>Mi vercoes, slogene doet,</l>
<l>Ende nam mi met cracht groet,</l>
<l>Ende hilt mi doe .ix. maende</l>
<l>Ende diende mi sere ende vermaende</l>
<l>40265 Ende hadde mi utermaten lief;</l>
<l>Maer ic haetten alse enen dief.</l>
<l>Wat hi dor mi dede verloes hi al.</l>
<l>Tirst dat ic mochte ic heme ontstal</l>
<l>Ende was an desen riddere comen,</l>
<l>40270 Dien gi mi heden hebt genomen,</l>
<l>Daer ic om doge clenen rouwe;</l>
<l>Maer min irste amijs, die getrowe,</l>
<l>Daer mi af sciet die lede doet,</l>
<l>Sine minne doet mi pine so groet,</l>
<l>40275 Nat si mi maket herde dul</l>
<l>Ende alre hoverdecheiden vul.</l>
<l>Ende dit hebbic al gedaen bedi</l>
<l>Ic waende dat ieman soude mi</l>
<l>Daer omme dlijf hebben genomen;</l>
<l>40280 Maer in can an niemane comen</l>
<l>Daer ic des liefs an can verburen.</l>
<l>Die doet vliet mi tallen uren.</l>
<l>Nu biddic u, dat gi sonder genaden</l>
<l>Recht over mi van minen mesdaden</l>
<l>40285 Ende nemt mi hier min felle lijf."</l>
<l>Walewein sprac doe: "Wel scone wijf,</l>
<l>Oft God wilt des ne doe ic niet:</l>
<l>Maer sit op, ende vard met mi; nu siet</l>
<l>Waer die verman beit na mi."</l>
<l>40290 "Here ic doe al gerne dat gi</l>
<l>Wilt ende heet." Dus vorense thant</l>
<l>Int scep ende quamen in dander lant.</l>
<l>Ende alse die vanden castele scouwen</l>
<l>Dat Walewein quam metter joncfrouwen</l>
<l>40295 Waren sijs utermatene blide.</l>
<l>Knapen sprongen an sine side</l>
<l>Ende holpene af hoveschelike,</l>
<l>Ende die joncfrouwe dire gelike.</l>
<l>Die coninginnen alle beide</l>
<l>40300 Quamen te heme wel gereide</l>
<l>Ende hitene willecome wesen.</l>
<l>Die joncfrouwen quamen binnen desen</l>
<l>Ende ontwapendene herde saen.</l>
<l>Walewein es int palais gegaen</l>
<l>40305 Ende nam sire suster bider hant,</l>
<l><edition n="270"/>Ende seide hare sine boetscap thant,</l>
<l>Ende gaf hare tvingerlijn daer nare,</l>
<l>Ende seide hare wie die ridder ware;</l>
<l>"Ende hi ontbiet u oec terre tijt</l>
<l>40310 Dat gi sine amie oec sijt,</l>
<l>Ende dat u liver ware al bloet</l>
<l>Dat Walewein u broder ware doet</l>
<l>Dan hem sijn vinger swore gereit."</l>
<l>"Ja here, heeft hi dit geseit,</l>
<l>40315 Bi Gode, hine darf op mi niet hopen:</l>
<l>Sijn troest es hem nu ontslopen.</l>
<l>Al haddic te voren hem goeds geont,</l>
<l>Hi hevet verwracht nu ter stont;</l>
<l>Want wet dat , here, al oppenbare,</l>
<l>40320 Dat mi nu vele liver ware</l>
<l>Dat mi mesviele vroech ende spade</l>
<l>Dant Waleweine minen broder dade.</l>
<l>Nochtan en weet hi niet van mi</l>
<l>Oftic doet ofte levende si."</l>
<l>40325 Als hi die boetscap hadde gedaen</l>
<l>Gincmen daer eten saen.</l>
<l>Ende naden etene Walewein quam</l>
<l>Vord in die zale ende nam</l>
<l>Enen knape aldaer besiden</l>
<l>40330 Ende seide: "Vrient, du moets riden</l>
<l>Margenvroech tote Orcani,</l>
<l>Daer die coninc Artur si;</l>
<l>Ende segt hem datten haestelike</l>
<l>Walewein ontbiet ende nerstelike,</l>
<l>40335 Dat hi come opten .vi.ten dach,</l>
<l>Ende bringe alt volc dat hi mach</l>
<l>Te minen campe, dien ic dan sal</l>
<l>Vechten om lijf ende om al</l>
<l>Jegen Griromelande ter stede.</l>
<l>40340 Segt der coninginnen oec mede</l>
<l>Dat ic hare bidde op alle trouwe</l>
<l>Dat si en late vrouwe no joncfrouwe</l>
<l>Sine bringse te minen campe met hare,</l>
<l>Want ict geloeft hebbe oppenbare.</l>
<l>40345 Doet mi die boetscap so hemelike</l>
<l>Dat nieman en weet in dit rike."</l>
<l>"Here, si werdet wel gedaen."</l>
<l>Dus nam die knape orlof saen</l>
<l>Ende es van Waleweine gesceden daer,</l>
<l>40350 Ende reet en wech saen daer naer.</l>
<l>Nu latic hier af die aventure</l>
<l>Ende sal spreken van Arture.</l>
<l>Die aventure seget ons vord,</l>
<l>Alsict int walsc hebbe gehord,</l>
<l>40355 Dat alle die grote heren, twaren,</l>
<l>Die metten coninc Arture waren</l>
<l>Tote Orcani in die stede,</l>
<l>Dreven rouwe ende serechede</l>
<l>Om min her Waleweine, dat verstaet.</l>
<l>40360 Die coninc en wiste sijns selves raet.</l>
<l>Als hi alle sine riddere vernam,</l>
<l>Ende min her Walewein daer nine quam,</l>
<l>Waent hi dat hi es verloren.</l>
<l>Alle die ridders haddens toren;</l>
<l>40365 Maer sconincs rouwe was soe groet,</l>
<l>Dat hi vander taflen scoet</l>
<l>Ende in onmacht viel ter stat.</l>
<l>Ende als die coninginne ware werd dat,</l>
<l>Viel si mede in onmacht saen</l>
<l>40370 Van rouwen, ende werd sere ontaen.</l>
<l>Het werd al in rore dat was int hof.</l>
<l>Die knape, daer ic hier vore seide of,</l>
<l>Die Waleweins boetscap nu dede,</l>
<l>Quam gereden ter selver stede</l>
<l>40375 Int hof, doe dit geruchte daer was.</l>
<l>Hi beette van sinen perde na das</l>
<l>Ende quam in die zale gegaen,</l>
<l>Ende dede daer den heren verstaen</l>
<l>Wanen hi quam; ten selven tide</l>
<l>40380 Hi maecte saen dat hof blide.</l>
<l>Als hi vore den coninc quam</l>
<l>Ende men sine boetscap vernam</l>
<l>Doe vrachde daer menech ridder goet</l>
<l>Hoet met min her Waleweine stoet.</l>
<l>40385 Die knape seide: "Hi es in hogen;</l>
<l>Van sire doget en soudic u mogen</l>
<l>Niet gesecgen dat tiende deel;</l>
<l>Nochtan willics u secgen en deel,</l>
<l>Sine vrient mogens hebben joie.</l>
<l>40390 Hi es leden di pale van Galoie:</l>
<l>Hi [heeft] verwonnen inder campaengen</l>
<l>Den overmodegen vander montangen,</l>
<l>Ende vanden wondere oec den casteel</l>
<l>Heeft hi gewonnen al gheheel,</l>
<l>40395 Daer ombe heeft hier te voren</l>
<l>Menech riddere sijn lijf verloren.</l>
<l>Oec es mijn here overleden</l>
<l>Dat felle gewat, daer tot heden</l>
<l>Noit man over dorste riden.</l>
<l>40400 En levet man nu ten tiden</l>
<l>Die half mins heren Waleweins prijs</l>
<l>Mochte versecgen in gere wijs.</l>
<l>Here, oec senti mi tote u,</l>
<l>Ende bid u sere ende vriendelijc nu,</l>
<l>40405 Dat gi tsinen campe wilt comen,</l>
<l>Dien hi nu heeft genomen</l>
<l>Jegen den besten riddere int lant,</l>
<l>Ende diemen heet Griromelant.</l>
<l>Hi tiet u ende min here al bloet</l>
<l>40410 Dat gi hebt sinen vader doet,</l>
<l>Ende haet u beiden, hebbic vernomen."</l>
<l>Die coninc seide: "Ic sal daer comen</l>
<l>Ten campe met so menegen man</l>
<l>Dat sijn liede daer inden dan</l>
<l>40415 Cleine selen scinen ofte niet</l>
<l>Jegen donse." Ende daerna hiet</l>
<l>Die coninc Keyen ende Griflette</l>
<l>Dat si den knape sonder lette</l>
<l>Vore der coninginne leiden.</l>
<l>40420 Alsi daer quamen die knape seide</l>
<l>Sijns heren boetscap herde wale.</l>
<l>Daerna seide hi in corter tale</l>
<l>Dat hare sijn here bade bi trouwen</l>
<l>Dat si quame den camp scouwen.</l>
<l>40425 "Knape," seitsi, "al sonder waen,</l>
<l>Wat u here wilt sal sijn gedaen.</l>
<l>Ic sal daer comen met so meneger joncfrouwen,</l>
<l>Men salse te wondere anscouwen."</l>
<l>Nu was bliscap in dat hof,</l>
<l>40430 Ende men sprac so vele hier of,</l>
<l>Dat vespertijt was eermen daer at.</l>
<l>Ende naden etene die coninc bat</l>
<l>Heren Ywaine dat hi bevale</l>
<l>Allen den heren vander zale</l>
<l>40435 Dat si alle gereet waren</l>
<l>Alse dat si met hem mochten varen</l>
<l>Daer Walewein den camp soude doen.</l>
<l>Des ander dages was menech baroen</l>
<l>Gereet eer die sonne op ginc</l>
<l>40440 Om te varne metten coninc.</l>
<l>Ende doe die coninc porde van dare</l>
<l>Vordi met heme tere scare</l>
<l>Wel .iiijm. in rechten trouwen,</l>
<l>Onder joncfrouwen ende vrouwen.</l>
<l>40445 Dus reet die coninc tot dat hi quam</l>
<l>Daer hi den casteel vernam</l>
<l>Daer min her Walewein in was gelegen:</l>
<l>Daer hebben si haer tenten geslegen.</l>
<l>Ende mins heren Waleweins bode quam</l>
<l>40450 Ende anden coninc orlof nam,</l>
<l>Ende voer over dwater saen,</l>
<l>Ende dede heren Waleweine verstaen</l>
<l>Dattie coninc Artur daer ware</l>
<l>Entie coninginne met al haerre scare.</l>
<l>40455 Doe ginc Walewein saen na dien</l>
<l><edition n="271"/>Op enen tor dat besien;</l>
<l>Ende sijn moder ginc met al dare,</l>
<l>Ende sijn oudermoder met hare,</l>
<l>Ende sijn suster Clariane.</l>
<l>40460 Ende doen die vrouwen scouwen ane</l>
<l>Die tenten ende there banderside,</l>
<l>Waren si sere vervard tien tide,</l>
<l>Want si waenden al sonder viren</l>
<l>Datsi den casteel wilden asselgiren;</l>
<l>40465 Maer Walewein die troestese daer.</l>
<l>"Here," seide die coninginne daer naer,</l>
<l>"Nu es die tijt so verre comen</l>
<l>Dat gi mi uwen sout nomen,</l>
<l>Dien willic nu ter stede weten."</l>
<l>40470 Vrouwe, ic ben Walewein geheten;</l>
<l>Ende dat u es worden so na gebuer</l>
<l>Dats min oem die coninc Artuer</l>
<l>Ende es om minen wille comen hare.</l>
<l>Nu eest tijt dat ic daer vare</l>
<l>40475 Ende dat ickene met mi bringe hier binnen,</l>
<l>Ende Genevren der coninginnen,</l>
<l>Ende der ridderen mede een deel,</l>
<l>Om te besiene desen casteel."</l>
<l>Doe baden hem die vrowen daer naer</l>
<l>40480 Dat hi te hans vore daer</l>
<l>Ende hise met hem brachte ter steden.</l>
<l>Dus es Walewein derward gereden,</l>
<l>Ende nam met hem ridders ende joncfrouwen,</l>
<l>Die scoenste diemen mochte scouwen;</l>
<l>40485 Ende es toten comen saen,</l>
<l>Dine blidelijc heeft ontfaen.</l>
<l>Doe telde Walewein den coninc</l>
<l>Van algader sire dinc,</l>
<l>Ende vanden castele ende vanden vrouwen,</l>
<l>40490 Dies die coninc niet wilde getrouwen,</l>
<l>Want hine geloefde niet, oppenbaer,</l>
<l>Dat sijn moder ware daer;</l>
<l>Want hi waende, sijt seker das,</l>
<l>Dat si meer dan .xl. jaer doet was.</l>
<l>40495 Hi waende dat Walewein betoverd ware.</l>
<l>Doen vertelde hem Walewein daer nare</l>
<l>Alle die sticken groet ende clene</l>
<l>Die ic hier vore seide gemene.</l>
<l>Ende doen dien coninc dat werd cont</l>
<l>40500 Voer hi met Waleweine ter stont,</l>
<l>Met .xx. ridders daer ter stede,</l>
<l>Ende die coninginne oec mede.</l>
<l>Ende alsi banderside quamen</l>
<l>Ende die .ij. coninginnen vernamen</l>
<l>40505 Gingen si jegen hen haestelike,</l>
<l>Ende ontfingense vrindelike.</l>
<l>Daer ward grote bliscap saen,</l>
<l>Want alse die coninc heeft verstaen</l>
<l>Dat hi daer sire moder vant,</l>
<l>40510 Ende die moder den sone te hant,</l>
<l>Ende Walewein suster ende moder,</l>
<l>Die moder tkint, di suster den broder,</l>
<l>Doe ward die bliscap soe groet al daer,</l>
<l>Dat si vergaten al daer naer.</l>
<l>40515 Harre maisnieden banderside,</l>
<l>Die drove waren ende onblide</l>
<l>Omden coninc ende haerre vrouwen,</l>
<l>Want si waenden in rechten trowen</l>
<l>Dat si betovert waren, vorwaer,</l>
<l>40520 Om dat si so lange merden daer;</l>
<l>Dies driven si rouwe onderlinge.</l>
<l>Godweet, nu donken mi dese dinge</l>
<l>Gedeilt oneffene ende niet wel;</l>
<l>Want dene bliscap ende spel</l>
<l>40525 Hadden ende vroude herde groet,</l>
<l>Ende dandere van rouwen wilden doet</l>
<l>Wesen. Maer saen was dese dinc</l>
<l>Verwandelt; want die coninc</l>
<l>Keerde des anders dages na das</l>
<l>40530 Daermen sire comste blide was.</l>
<l>Ende alse die coninc was danen gesceden</l>
<l>Doe ginc hem Walewein gereden</l>
<l>Te sinen campe ward gereet.</l>
<l>Doen hi gewapent was, Godweet,</l>
<l>40535 Soe gorde hem een swaerd</l>
<l>Her Tristram, dat dire was ende waerd,</l>
<l>Des conincs neve, die menegen dach</l>
<l>In swaer bedwanc van minnen lach</l>
<l>Om Ysauden wille van Yrlant.</l>
<l>40540 Ende banderside es comen Griromelant</l>
<l>Met menegen riddere ende joncfrouwen,</l>
<l>Diemen te wondere mochte scouwen.</l>
<l>Ende alse Walewein dit heeft verstaen</l>
<l>Dedi sijn ors bringen saen,</l>
<l>40545 Ende sater op, ende voer ter vard</l>
<l>Met scoenre geselscap ten campe ward.</l>
<l>Alse Clariane dit verstoet,</l>
<l>Dattie camp ember wesen moet,</l>
<l>Was si die droefste di nie man sach.</l>
<l>40550 Si viel in onmacht optien dach</l>
<l>.vij.werf, want hare was seer</l>
<l>Dat herte, ende tonrasten meer</l>
<l>Dan ic u wel can doen verstaen;</l>
<l>Want nature ende redene sonder waen,</l>
<l>40555 Willen dat si getrouwe si</l>
<l>Den broder, ende die minne daer bi</l>
<l>Wille dat si den broder late</l>
<l>Ende den vrient an hare sate</l>
<l>Ende hem geonstech wese vor al.</l>
<l>40560 Dit latic dus bliven, ende sal</l>
<l>U secgen van Griromelande,</l>
<l>Die onder ridders ende seriante</l>
<l>Wel .m. brachte, in goeden trouwen,</l>
<l>Ende also vele vrouwen ende joncfrouwen,</l>
<l>40565 Die scoenste diemen vant int lant.</l>
<l>Selve was min her Griromelant</l>
<l>Gewapent so behagelike,</l>
<l>Dat nie man sach dies gelike.</l>
<l>Dus quam Griromelant daer te stride:</l>
<l>40570 Ende her Waleweine quam banderside</l>
<l>Metten coninc ende met sinen lieden</l>
<l>Ende met vele meerre meisnieden.</l>
<l>Ende alsi bi een quamen na dat</l>
<l>Doe hilt elc stille op sine stat;</l>
<l>40575 Ende Walewein ende Griromelant</l>
<l>Namen beide speren in hant.</l>
<l>Her Walewein horte vort sijn ors,</l>
<l>Ende Griromelant, die niet wors</l>
<l>En was gereden dan oec hi.</l>
<l>40580 Dus quamen te gadere die ridders vri</l>
<l>Met selker cracht, dattie speren</l>
<l>Te sticken braken in den weren,</l>
<l>Ende dat si oec te gadere quamen</l>
<l>Metten scouderen beide te samen,</l>
<l>40585 Soe dat si vielen metten parden</l>
<l>Beidegadere daer ter aerden.</l>
<l>Dese joeste was soe groet,</l>
<l>Een mate riddere warre af doet.</l>
<l>Ic weet oec wel, dat elken deert.</l>
<l>40590 Walewein spranc op ende trac sijn swerd:</l>
<l>Soe dede oec Griromelant.</l>
<l>Elc sloech op anderen daer te hant</l>
<l>Al te voet, want hare orsse</l>
<l>Bleven daer licgende vander porsse.</l>
<l>40595 Dus vochten si daer lange stont</l>
<l>Dat niemanne mochte werden cont</l>
<l>Wie tfoerdeel hadde van hen tween,</l>
<l>Want elc gout den anderen al in een</l>
<l>Opter stat dat hi hem dede.</l>
<l>40600 In beiden siden was serechede</l>
<l>Van haren vrinden, van haren magen,</l>
<l>Om die grote sware slagen</l>
<l>Die deen den anderen gaf al daer.</l>
<l>Dies hadde min her Walewein, vor waer,</l>
<l>40605 Grote scame te derre tijt,</l>
<l><edition n="272"/>Dat hi sinen wille inden strijt</l>
<l>Niet wel volvorderen en mochte.</l>
<l>Met groten slagen hi doe besochte</l>
<l>Griromelande, die hem weerde sere;</l>
<l>40610 Maer min her Walewein haeste hem mere,</l>
<l>Ende verhaeste soe Griromelande,</l>
<l>Soe dat hine daer altehande</l>
<l>Hadde onder bracht, en hadde gedaen</l>
<l>Dat hi liet sine ogen gaen</l>
<l>40615 Opter scoenre Clarianen:</l>
<l>Doe begonste hem sijn herte vermanen</l>
<l>Die sutecheit van harre minnen.</l>
<l>Doen werd hi int herte binnen</l>
<l>Fierre ende coenre dan een drake:</l>
<l>40620 Die minne geloefdem sine sake</l>
<l>Te goeden poente te bringen mede.</l>
<l>Om desen troest hi weder dede</l>
<l>Waleweine soe sere doe onder,</l>
<l>Dats den mengen hadde wonder.</l>
<l>40625 Dat hem die minne daer dus diende,</l>
<l>Dies waren blide sine vriende,</l>
<l>Ende priesdene sere alle daer,</l>
<l>Ende seiden daer al oppenbaer,</l>
<l>Dat doe in al eertrike</l>
<l>40630 Niet en ware sijns gelike.</l>
<l>Walewein scaemden om die sake,</l>
<l>Want hi horde al die sprake</l>
<l>Die Griromelants mage seiden.</l>
<l>Sijn swaerd nam hi sonder beiden,</l>
<l>40635 Ende sloech Griromelande enen slach,</l>
<l>Datmer dbloet ut rinnen sach,</l>
<l>Opt hoeft, datmen in wederside</l>
<l>Sien mochte. Des waren onblide</l>
<l>Griromelants vrient, maer daer an</l>
<l>40640 Was blide die coninc ende sine man.</l>
<l>Ende Walewein ward al verfierst,</l>
<l>Ende begonste te vechten al van ierst;</l>
<l>Want het was omtrent middach,</l>
<l>Dat hem wies sine cracht:</l>
<l>40645 Ende hi stac na dansichte</l>
<l>Griromelande, ende sloech bedichte</l>
<l>Op hem daer so grote slage,</l>
<l>Dats drove waren al sine mage;</l>
<l>Want hi was so sere ontaen,</l>
<l>40650 Dat hem sijn herte was ontgaen.</l>
<l>Sine vrient dreven rouwe groet:</l>
<l>Si hildene alle over doet.</l>
<l>Deen side es blide, dander heeft rowe.</l>
<l>Mar Clariane die scone joncfrouwe</l>
<l>40655 Was die gene diet al ontgout:</l>
<l>Haer verdriet was menechfout.</l>
<l>Daer droech nu dus over een</l>
<l>Redene ende nature onder hen tween,</l>
<l>Dat si den broder onne bat</l>
<l>40660 Dan den amijs, in elke stat,</l>
<l>Want sine mochte vercoveren no oec sien</l>
<l>Beteren broder, verlore si dien:</l>
<l>Dat soude si lichte beteren amijs,</l>
<l>Verlore si dien, in alre wijs.</l>
<l>40665 Dit raet redene ende nature,</l>
<l>Maer dit donct ende ongedure</l>
<l>Der minnen, ende oec grote onmate,</l>
<l>Ende wilt dat si den broder late,</l>
<l>Want damijs sal, sonder waen,</l>
<l>40670 Altoes hare sijn onderdaen;</l>
<l>Si seit: "Dijn herte dat es sijn,</l>
<l>Ende tsine oec dijn eygijn;</l>
<l>Ende alse hi heeft dijn hertekijn</l>
<l>Ende du de sine, hoe mocht dan sijn</l>
<l>40675 Die jegen hem vochte, hine ware</l>
<l>Jegen di selven al oppenbare?"</l>
<l>Die minne seide ende proeft mede:</l>
<l>"Walewein, die dus vecht gerede</l>
<l>Jegen dijn lief, hine mint di niet:</l>
<l>40680 Dit mach elc merken diet besiet.</l>
<l>Dijn herte heeft nu Griromelant,</l>
<l>Ende slaten dan doet Walewein thant</l>
<l>Soe moetti sterven in groten toren."</l>
<l>Des brachte di minne haer vele te voren,</l>
<l>40685 Soe dat sijt liet om gene dinc,</l>
<l>Sine ginc tot Arture den coninc,</l>
<l>Ende bat hem om haren amijs.</l>
<l>Die coninc seide: "Nichte, des sijt wijs,</l>
<l>In hebbe gene macht hier an;</l>
<l>40690 Maer Walewein u broder, die den man</l>
<l>Vore hem heeft inden camp</l>
<l>Hi magen u geven sonder scamp."</l>
<l>Dus es si te Waleweine gegaen,</l>
<l>Ende viel hem te voten saen,</l>
<l>40695 Ende bat hem met groten sere</l>
<l>Om Griromelande den here.</l>
<l>Hi seide dat hijs nine dade,</l>
<l>"Hine wedersecge die overdade</l>
<l>Daer hi mi af hevet beropen."</l>
<l>40700 Die coninc quamer doe toe gelopen</l>
<l>Dat hi der nichten helpen soude;</l>
<l>Maer Walewein geensijns nine woude</l>
<l>Den camp niet quite scelden daer,</l>
<l>Griromelant en wederseide oppenbaer</l>
<l>40705 Die valscheit entie grote mort.</l>
<l>Doch bracht die coninc alsoe vort</l>
<l>Dattie camp werd op genomen,</l>
<l>So dat si souden daer weder comen</l>
<l>Des ander dages vroech betide</l>
<l>40710 Alsoe gewapent inden stride,</l>
<l>Des waren blide die heren al,</l>
<l>Want si hoepten doe dat sal</l>
<l>Die coninc Artur den pais maken.</l>
<l>Dus scieden si alle bi desen saken;</l>
<l>40715 Ende Walewein voer daer allene</l>
<l>Met sire geselscap gemene</l>
<l>Ten castele ward vanden wondere,</l>
<l>Daermen hem diende wel besondere.</l>
<l>Ende recht op desen selven nacht</l>
<l>40720 So hevet die coninc daer toe bracht,</l>
<l>Ende so gesproken, dat Griromelant</l>
<l>Clarianen troutde te hant,</l>
<l>Ende waende den pais dus hebben gemaect</l>
<l>Ende Walewein, die noch haect</l>
<l>40725 Na sinen camp, gereiden ter vard</l>
<l>Sanderdages, ende reet dar ward,</l>
<l>Ende gemoette daer min her Keyen,</l>
<l>Die hem daer nu reet meyen.</l>
<l>Doen seidi Waleweine daer saen</l>
<l>40730 Hoe die dinge waren vergaen,</l>
<l>Ende dat Griromelant tsinen live</l>
<l>Clarianen hadde genomen te wive.</l>
<l>Dies balch hem Walewein so sere,</l>
<l>Dat hi swoer dat hi nembermere</l>
<l>40735 Ne quame in sijn hof, Godweet,</l>
<l>Hine soudene soeken eer gereet</l>
<l>Met .iij.m. man te voet.</l>
<l>Om desen groten evelen moet</l>
<l>Soe sciet Walewein van Keyen daer</l>
<l>40740 Ende voer in anderen lande daer naer.</l>
<l>Nu latic van Waleweine bliven</l>
<l>Ende sal u vanden coninc scriven.</l>
<l>Daventure seget nu vord:</l>
<l>Alse min her Keye dit heeft gehord</l>
<l>40745 Ginc hi saen ten coninc,</l>
<l>Ende vertelde hem al dese dinc</l>
<l>Die Walewein hier vore hem seide.</l>
<l>Doe dede die coninc sonder beide</l>
<l>Gebieden alden groten heren</l>
<l>40750 Dat si Waleweine souden doen teren,</l>
<l>Dat sine souden soeken gaen</l>
<l>Al te voet. Dit was gedaen.</l>
<l>Die coninc ginc voren ende si alle mede,</l>
<l>Rechte toter selver stede,</l>
<l>40755 Daer her Keye van hem sciet;</l>
<l><edition n="273"/>Ende alsine daer ne vonden niet</l>
<l>Dreven si doe groten rouwe.</l>
<l>Maer Clariane die joncfrouwe,</l>
<l>Die wel wiste dat van hare quam,</l>
<l>40760 Si was op hare selven gram,</l>
<l>Ende hadde verdriet ende rouwe groet,</l>
<l>Dat si haer livere ware doet.</l>
<l>Doe sworen een deel ridders daer</l>
<l>Dat si hem souden varen naer,</l>
<l>40765 Ende soeken souden heme teren</l>
<l>Een jaer eer si weder keren.</l>
<l>Her Tristram, Ysauden man,</l>
<l>Die hi met starker minnen wan,</l>
<l>Was dierste die daer op spranc,</l>
<l>40770 Ende Perchevael daer na eer iet lanc,</l>
<l>Ende Acglavael sijn broder met,</l>
<l>Ende Garies ende Griflet,</l>
<l>Ende Keye ende oec Dodineel,</l>
<l>Ende ander ridders en groet deel,</l>
<l>40775 Tote hen .xxiiij. sonder waen.</l>
<l>Dese hebben enen eet gedaen</l>
<l>Dat si in enen jare doen keer,</l>
<l>Sine hebben Waleweine eer</l>
<l>Vonden. Dus scieden si daer</l>
<l>40780 Vanden coninc; ende daer naer</l>
<l>Voer Artur weder in sijn lant</l>
<l>Ende sciet van sire moder thant.</l>
<l>Ende Griromelant ende Clariane</l>
<l>Voren daerna oec, ic wane,</l>
<l>40785 Te sinen lande te Orcanien.</l>
<l>Dus sceden si daer in vier pertien.</l>
<l>Hieraf latic die tale bliven,</l>
<l>Ende sal vanden ridders scriven,</l>
<l>Die Waleweine soeken varen,</l>
<l>40790 Die hen verre was ontvaren.</l>
<l>Dus reden te gadere dese heren</l>
<l>Ende en wilden niet van een keren</l>
<l>Dien dach ende den anderen daer na.</l>
<l>Des derdes dages, alsict versta,</l>
<l>40795 Quamen si gereden an een wout,</l>
<l>Daer wegesceden stonden menechfout,</l>
<l>West, suud, oest ende noert.</l>
<l>Daer hebben si ene stemme verhort,</l>
<l>Die riep lude: "Staet, staet.</l>
<l>40800 En vard niet vord, het ware quaet</l>
<l>Voerdi vorder enen voet.</l>
<l>Mar es uwer enech so goet,</l>
<l>Dat hi dar ene joeste riden,</l>
<l>Men sal ten wege sijns ontbiden."</l>
<l>40805 Doe bat Keye hen allen daer naer</l>
<l>Datmen heme lite varen daer</l>
<l>Ende dese joeste wilden geven.</l>
<l>Sij sijns alle in Keyen bleven.</l>
<l>Dus voer Keye dar warf,</l>
<l>40810 Ende noepte met sporen sijn part,</l>
<l>Ende reet alsoe ten wege toe;</l>
<l>Ende die ander hilt int bosch noch doe,</l>
<l>Ende vrachde Keyen wie hi ware.</l>
<l>"Ic beent, Keye," sprac hi daer nare.</l>
<l>40815 "Soe hoetti dan jegen min spere."</l>
<l>Ende Keye sette hem daer ter were.</l>
<l>Die gene quam uten bosce gevlogen</l>
<l>Soe utermaten ende soe vermogen,</l>
<l>Dat hi Keyen stac ter eerde</l>
<l>40820 Lachterlike al metten perde,</l>
<l>Dat hi opward kerde die voete.</l>
<l>Oec hadde Keye van dien onmote</l>
<l>Selc verdriet, daer hine stac,</l>
<l>Dat hi .ij. rebben ontwe brac.</l>
<l>40825 Ende die ander voer int wout saen,</l>
<l>Ende riep alsi vore hadde gedaen.</l>
<l>Doe voer derward Dodineel,</l>
<l>Ende wilde Keye wreken en deel;</l>
<l>Ende die ander vrachde hem mede</l>
<l>40830 Hoe hi hiete. Hi seit ter stede.</l>
<l>"Nu hoetti dan," sprac hi saen:</l>
<l>Mettien liet hi henen gaen.</l>
<l>Ende Dodineel verhaeste hem daer,</l>
<l>Ende stac den riddere, die sonder vaer</l>
<l>40835 Sinen scilt daer jegen droech,</l>
<l>Dat hem ne dede geen ongevoech;</l>
<l>Maer hi stac Dodinele met sinne</l>
<l>Recht onder den bart vander kinne,</l>
<l>Dat hine droech uten gereide,</l>
<l>40840 Soe dat hi viel optie heide</l>
<l>Met sire scouderen soe sere mede,</l>
<l>Dat si hem ginc daer uten lede.</l>
<l>Dus es er .ij. mesmaect sere,</l>
<l>Ende echter reet int wout die here.</l>
<l>40845 Nu es Triestram comen vort:</l>
<l>Ende alsene die ander heeft verhort</l>
<l>Vrachdi na sienen name echt.</l>
<l>"Ic wille dat gi mi berecht,</l>
<l>Sprac her Tristram, " wie gi sijt;</l>
<l>40850 Want ic wilt weten nu ter tijt."</l>
<l>Die ander seide: "Ic vrages u voren,</l>
<l>Daeromme willict van u irst horen."</l>
<l>Tristram seide: "Dan sal niet wesen."</l>
<l>"Soe selewi vechten dan om desen:</l>
<l>40855 Wie irst den anderen can verwinnen,</l>
<l>Hi sal hem sinen name doen kinnen."</l>
<l>"Bi Gode, dat si." sprac Tristram.</l>
<l>Dus liten si lopen ende elc quam</l>
<l>Daer op anderen met enen gemote</l>
<l>40860 Soe vresselike ende soe onsoete,</l>
<l>Dat haer orsse beide tsuckeerden,</l>
<l>Ende hare speren beide falgeerden</l>
<l>Ende rechte braken vor die hant,</l>
<l>Ende sticken vlogen daer int sant.</l>
<l>40865 Die perde sprongen op ter vard,</l>
<l>Ende si trocken beide die sward,</l>
<l>Ende gingen slaen slach in slach</l>
<l>Tote rechte opten middach,</l>
<l>Datmen niet geweten conde</l>
<l>40870 Wie die beste was ter stonde.</l>
<l>Naden middach gingen si moeden,</l>
<l>Ende hare wonden gingen bloden,</l>
<l>Dier si menege hadden ontfaen.</l>
<l>Mettien wilden oec sijn gegaen</l>
<l>40875 Die andere gesellen al oppenbare</l>
<l>Om die .ij. te scedene dare.</l>
<l>Ende alse dat die ander riddere sach</l>
<l>Vloe hi henen al dat hi mach</l>
<l>Int dicke wout saen na das,</l>
<l>40880 Daer hi hen ongereet in was:</l>
<l>Dus es hi hen ontfaren daer.</l>
<l>Doen keerden si saen daer naer,</l>
<l>Daer Keye lach ende Dodineel,</l>
<l>Die gequetst waren een deel,</l>
<l>40885 Alsic u vore verstaen dede.</l>
<l>Ende rechte te deser selver stede</l>
<l>Quam een knape daer gereden</l>
<l>Met harder groter haestecheden,</l>
<l>Die Tristram sochte om die dinc,</l>
<l>40890 Want sin wijf in arbeit ginc,</l>
<l>Ende om heme so sere mesliet,</l>
<l>Si soude sterven en quame hi niet.</l>
<l>Dit dede die knape hem verstaen</l>
<l>Ende Tristram, die sere was bevaen</l>
<l>40895 Met harre minnen, was drove sere.</l>
<l>Hi penst: settet hem ten kere,</l>
<l>Ende voer hi daer ombe nu te lande,</l>
<l>Dat onnere ware ende scande;</l>
<l>Ende en keert hi niet, ende bleefse doet,</l>
<l>40900 Soe soude sijn rouwe sijn so groet,</l>
<l>Dat hi selve soude bederven</l>
<l>Ende van groten rouwen sterven</l>
<l>Sine gesellen seiden doe: "Here,</l>
<l>Gi sijt gewont harde sere,</l>
<l>40905 Ende Keye ende oec Dodineel</l>
<l><edition n="274"/>Sijn gequetst nu een deel,</l>
<l>Soe datsi nember mogen riden.</l>
<l>Hier bi radewi u nu ten tiden</l>
<l>Dat gi alle drie metten knape vard</l>
<l>40910 Ten coninc ende tuwen wive ward;</l>
<l>Ende wi selen varen vord</l>
<l>Tot dat wi iet hebben verhort</l>
<l>Ofte vernomen van Waleweine."</l>
<l>Dus scieden die heren vanden pleine</l>
<l>40915 Alse Tristramme waren verbonden</l>
<l>Sine wonden; ende ten selven stonden</l>
<l>Daden si Keyen sitten op,</l>
<l>Daer si mede hilden sere haer scop,</l>
<l>Omdat hi soe cuemde ende steinde</l>
<l>40920 Alsine metten handen gereinden.</l>
<l>Dese drie voren thusward.</l>
<l>Ende die riddere, die met snelre vard</l>
<l>Ontfaren was daer inden woude,</l>
<l>Quam alsoe alst wesen soude</l>
<l>40925 Ten inde vanden woude gereden,</l>
<l>Daer dese drie neven leden.</l>
<l>Ende Keye ward daer doe in spraken</l>
<l>Ende seide hoe met fellen saken</l>
<l>Ende valscelike stac ter neder;</l>
<l>40930 Maer mocht hi noch comen weder</l>
<l>Ane sijn boert, hi sout hem lonen.</l>
<l>Dodineel wilt oec versconen</l>
<l>Ende seide mede tselve aldaer.</l>
<l>Die riddere, die daer was soe naer,</l>
<l>40935 Horde algader dese word.</l>
<l>Hi quam gereden en lettel vord</l>
<l>In haer gemoet, ende seide gereet:</l>
<l>"Keye, noch benic hier, Godweet.</l>
<l>Nu wrect di valscheit hier op mi;</l>
<l>40940 Ic salse wreken, canic, op di.</l>
<l>Nu hoet di herde wel te voren."</l>
<l>Mettien so noepti dors met sporen</l>
<l>Ende quam gereden te hem waerd.</l>
<l>Ende Keye, die hem nine waerd,</l>
<l>40945 Besiden uten wege reet.</l>
<l>Die gene doe hem der steke vermeet,</l>
<l>Ende nam dat spere saen daer naer</l>
<l>Ende sloech Keyen optie scoudere daer,</l>
<l>Dat hi averecht viel ter eerde</l>
<l>40950 Al verdovet vanden perde.</l>
<l>Doe quam hi te Dodinele ward</l>
<l>Ende waenden slaen metter vard;</l>
<l>Maer Dodineel deecte daer met allen,</l>
<l>Ende liet hem vanden perde vallen.</l>
<l>40955 Doe trac sijn sward ter selver steden</l>
<l>Tristram ende quam vord gereden,</l>
<l>Ende seide: "Here, hout mate saen:</l>
<l>Wildijt al nu hier verslaen?</l>
<l>Gi sult ons laten leven hier,</l>
<l>40960 Al waerdi noch alse fier."</l>
<l>Doe sprac die ander: "Maer u gesellen,</l>
<l>Die van groter valscheit tellen,</l>
<l>Die ic hier vore hen hebbe gedaen,</l>
<l>Waeromme en wreken sijt niet saen?</l>
<l>40965 Wildijt becorten nu ter tijt</l>
<l>Hiervore hen in een crijt,</l>
<l>Want ic ben jegen u campvast?</l>
<l>Maer gi daet mi heden overlast</l>
<l>Met uwen gesellen, di op mi quamen,</l>
<l>40970 Dies si hen allen mogen scamen.</l>
<l>Op die vorwaerde, wildijt gestaden,</l>
<l>Vechtic, dat wi heden daden:</l>
<l>Verwinnic u ofte gi mi,</l>
<l>Dat deen bekint werde daer bi."</l>
<l>40975 Tristram seide: "Ic loeft mede."</l>
<l>Dus gingen si vechten daer ter stede.</l>
<l>Daer vochten si so lange wile,</l>
<l>Datmen mochte gaen ene mile.</l>
<l>Soe dat Tristram tonder was,</l>
<l>40980 Ende hem op soude geven na das,</l>
<l>Ende soude geliet hebben ter steden,</l>
<l>Die quam daer ene joncfrouwe gereden,</l>
<l>Die Lancelote van Lac sochte.</l>
<l>Doe si spreken hoerde haer dochte</l>
<l>40985 Dattie riddere Lanceloet was</l>
<l>Die daer vacht, sijt seker das,</l>
<l>Ende si scoet an heme te hant,</l>
<l>Ende tpart metten breidele prant</l>
<l>Ende seide: "Here, vard met mi nu:</l>
<l>40990 Mijn vrowe van Lac ontbiet u</l>
<l>Dat gi vollijc comt te hare."</l>
<l>Hi antwerde der joncfrouwen daer nare:</l>
<l>"Willecome, live joncfrouwe.</l>
<l>Ic vare met u, bi mire trouwe,</l>
<l>40995 Mar ic moet eer weten</l>
<l>Hoe dese riddere es geheten."</l>
<l>"Ic saelt u wel secgen nu:</l>
<l>Sceltene quite, des biddic u,</l>
<l>Hets Tristram Ysauden man."</l>
<l>41000 Doe scoutene Lanceloet quite daer an.</l>
<l>Sonder meer te vragene iet</l>
<l>Secgic u dat hi danen sciet;</l>
<l>Ende Tristram ende Keye ende Dodineel,</l>
<l>Die te barenteert waren een deel,</l>
<l>41005 Voren te Arturs hove ward.</l>
<l>Nu latic hier af staen die vard,</l>
<l>Ende sal u nu vord tellen</l>
<l>Van algader dien gesellen</l>
<l>Die daer bleven anden woude,</l>
<l>41010 Daer hen ontvoer die riddere boude,</l>
<l>Ende daer Tristram van hen sciet</l>
<l>Ende Keye, die sint hadde verdriet.</l>
<l>Nu gewaget daventure das,</l>
<l>Alse Tristram dus gesceden was,</l>
<l>41015 Dat elc geselle daer allene</l>
<l>Enen wech nam gemene</l>
<l>Om Waleweine te sokene daer.</l>
<l>Nu was in groten pinen swaer</l>
<l>Acglavael om Perchevale,</l>
<l>41020 Want Perchevael was, wet dat wale,</l>
<l>Noch jonc ende kints mede,</l>
<l>Ende hi wilde daer oec gerede</l>
<l>Enen wech varen allene,</l>
<l>Ende Acglavael wilde gemene</l>
<l>41025 Met hem varen, wats gesciet.</l>
<l>Perchevael seide, hine soude niet.</l>
<l>Doch moesti sceden van Perchevale,</l>
<l>Daer ic nu af sal houden tale,</l>
<l>Want als hi was gesceden daer</l>
<l>41030 Quam hi onlancs gereden daer naer</l>
<l>Op enen berch, daer hi beneden</l>
<l>Sach vele rikelijcheden,</l>
<l>Ende ene scone stat daer staen,</l>
<l>Ende een water daer omme gaen;</l>
<l>41035 Ende dit was die selve stede,</l>
<l>Daer ic hier vore af sprac mede,</l>
<l>Daer Walewein vore gereden quam,</l>
<l>Daer hi die quade joncfrouwe vernam,</l>
<l>Die hem daer so lelijc toe sprac,</l>
<l>41040 Daer hi [of] hadde groet ongemac,</l>
<l>Daer hi opt sciltknecht pert reet.</l>
<l>Dese joncfrouwe, na dat ict weet,</l>
<l>Was nu belegen in die stat;</l>
<l>Want alse vollijc alse wiste dat</l>
<l>41045 Orgeleos, die haer amijs was,</l>
<l>Dien Walewein gaf vor das</l>
<l>Den verman hier vore gevaen,</l>
<l>Doen hi die niemare heeft verstaen</l>
<l>Dat Walewein was wech gereden</l>
<l>41050 Verbolgelike van dier steden,</l>
<l>Maecti sinen pais saen</l>
<l>Jegen den verman, ende heeft bestaen</l>
<l>Te orlogen optie quade joncfrouwe;</l>
<l>Want die scande ende die ontrouwe</l>
<l>41055 Ginc hem na, die si hem dede</l>
<l><edition n="275"/>Doe si Waleweine volgede mede</l>
<l>Ende heme in gevancnesse liet:</l>
<l>Dit wilt hi wreken, wats gesciet,</l>
<l>Ende volgede der joncfrouwen naer,</l>
<l>41060 Die gevaren was, wet vor waer,</l>
<l>Weder danen si was geboren,</l>
<l>Daerse Walewein vant te voren.</l>
<l>Ende alsi vernam datse Orgeleos</l>
<l>Weder wilde hebben altoes</l>
<l>41065 Voer si in hare stede saen,</l>
<l>Die hare doe was onderdaen;</l>
<l>Ende hi volgede hare na dat,</l>
<l>Ende belach met here die stat,</l>
<l>Ende dede der stat groten pant;</l>
<l>41070 Want sijn casteel stoet daer ant sant,</l>
<l>Die soe groet was ende so vast,</l>
<l>Dat hi noit sach genen gast.</l>
<l>Daer quam mensch bi in vernoye:</l>
<l>Hi dwanc die pade van Galoye.</l>
<l>41075 Nu es Perchevael neder ward comen.</l>
<l>Alsi dat volc daer heeft vernomen</l>
<l>Reet hi dar ward met snelre vard.</l>
<l>Doe Orgeleos sijns geware ward</l>
<l>Reet hi jegen heme opt sant</l>
<l>41080 Ende vraechde Perchevale alte hant</l>
<l>Wie hi ware ende wanen hi quame.</l>
<l>"Perchevael, seit hi, es min name,</l>
<l>Ende ben van conincs Arturs lieden.</l>
<l>Nu segt mi, condi mi iet bedieden</l>
<l>41085 Van Waleweine?" sprac Perchevale;</l>
<l>"Waert te berge oft te dale</l>
<l>Daer ickene igerenc mochte vinden,</l>
<l>Ic soude mi gerne derward winden."</l>
<l>Die ander sprac: Nu soecti dan</l>
<l>41090 Enden den alre valsten man</l>
<l>Die in ertrike levet nu."</l>
<l>Perchevael seide: "Dat secgic u,</l>
<l>Dat gi liget valschelike.</l>
<l>Men vindet nigeren sine gelike</l>
<l>41095 Van dogeden ni van vromicheden."</l>
<l>Hier om worden si daer ter steden</l>
<l>Beide so erre, dat elc nam</l>
<l>Sin spere ende daer gereden quam</l>
<l>Deen opten anderen so onsochte,</l>
<l>41100 Dattie eerde donderen dochte.</l>
<l>Orgeleos stac op Perchevale</l>
<l>Ende geraecten metten spere so wale,</l>
<l>Dattet brac te seven staden;</l>
<l>Mar en dede ne gene scaden</l>
<l>41105 Perchevale, noch gene dere.</l>
<l>Maer hi stac met sinen spere</l>
<l>Orgelosen al dorentore,</l>
<l>Ende maecte hem in di side een store</l>
<l>Soe wijt, so diep, ende so groet,</l>
<l>41110 Dat hi thans vel te doet.</l>
<l>Ende in die selve wile recht</l>
<l>Soe ward daer buten een gevecht</l>
<l>Ende een harde groet geluut,</l>
<l>Want die van binnen togen uut</l>
<l>41115 Ende slogen optie andere soe,</l>
<l>Dat daer menech ward onvroe.</l>
<l>Ende om dit vergaten si daer</l>
<l>Hars heren allegadere vor waer,</l>
<l>Die daer doet lach ant sant.</l>
<l>41120 Doe quam daer een gereden te hant,</l>
<l>Dine daer sach licgen doet.</l>
<l>Die gene maecte geruechte so groet,</l>
<l>Int here van sijns heren dode,</l>
<l>Dat si alle worden blode</l>
<l>41125 Ende gingen vlien ter selver stont.</l>
<l>Ende Perchevael, dien dit was oncont,</l>
<l>Hilt biden riddere noch doe;</l>
<l>Ende die vander stede quamer toe</l>
<l>Alsoe alsi dandere jageden henen,</l>
<l>41130 Ende vonden Perchevale biden genen,</l>
<l>Dien si wel ontfingen na das,</l>
<l>Doen si wisten wie hi was,</l>
<l>Ende vordene met hen in die stede</l>
<l>Ende vore die quade joncfrouwe mede,</l>
<l>41135 Dine vrindelike ontfinc.</l>
<l>Alsi seker wiste die dinc,</l>
<l>Dat hi Orgeleose hadde doet,</l>
<l>Ende Waleweins geselle was al bloet</l>
<l>Dede si hem die meeste feeste</l>
<l>41140 Daermen af tellen mochte in jeeste.</l>
<l>Ende dese joncfrouwe, daer ic af scrive,</l>
<l>Si ward sint reine van live</l>
<l>Ende heilich ende goet oec mede,</l>
<l>Soe datmense hiet gerede</l>
<l>41145 Die goede joncfrouwe ende anders niet;</l>
<l>Gelijc datmense te voren hiet</l>
<l>Die quade joncfrouwe so hietse nu</l>
<l>Die goede joncfrouwe, dat secgic u.</l>
<l>Perchevael bleef met hare dien nacht.</l>
<l>41150 Des ander dages was hi bedacht</l>
<l>Dat hi niet langer wilde ontbiden,</l>
<l>Hine wilt om sine aventure ride;</l>
<l>Hi sciet also vander joncfrouwen,</l>
<l>Die hem geloefde bi haerre trouwen,</l>
<l>41155 Mocht si van Waleweine iet verhoren,</l>
<l>Si sout Arture bringen te voren.</l>
<l>Dus sciet Perchevael van daer,</l>
<l>Ende reet menegen dach daer naer</l>
<l>Dat hi gene aventure ne vant.</l>
<l>41160 Nu salic u vord secgen te hant</l>
<l>Van sinen broder Acglavale</l>
<l>Eer ic meer scrive van Perchevale</l>
<l>Daventure sal ons tellen:</l>
<l>Doe Acglavael sciet vanden gesellen</l>
<l>41165 Quam hi gereden op een sant,</l>
<l>Daer hi ene riviere vant,</l>
<l>Die groet was ende herde diep,</l>
<l>Ende die herde sere liep.</l>
<l>Hi reet die riviere te dale,</l>
<l>41170 Maer hine vant brucge no zale,</l>
<l>Ende het was den avonde naer.</l>
<l>Over ene wile gemoetti daer</l>
<l>Enen riddere, die opward reet</l>
<l>Die nine sprac als hi hem leet;</l>
<l>41175 Ende Acglavael kerdem ombe:</l>
<l>"Hoe varstu dus alse een stombe:</l>
<l>Nu alsic hier groette di</l>
<l>Waeromme en antwerdestu niet mi?</l>
<l>Du sout spreken ende mi berechten,</l>
<l>41180 Oft du sout jegen mi vechten."</l>
<l>Ende die ander voer rechte vort</l>
<l>Ende en sprac niet een word,</l>
<l>Ende voer ter rechter hant daer besiden,</l>
<l>Daer een casteel stont tien tiden;</l>
<l>41185 Daer reet hi in met haesten groet,</l>
<l>Ende sine wapine hi saen ontboet,</l>
<l>Ende wapende hem met wapinen dire,</l>
<l>Ende dede een ors bringen scire,</l>
<l>Ende sater op ende voer daer uut,</l>
<l>41190 En seide: "Waer sidi, die dus geluut</l>
<l>Hebt geweest? Nu comt hier naer,</l>
<l>Ic sal u soe spreken, wet vor waer,</l>
<l>Eer gi mi ontridet nu,</l>
<l>Dat gi nembermeer, dat secgic u,</l>
<l>41195 Ne volget na goeden man."</l>
<l>Mettien sette hi sijn spere an;</l>
<l>Ende alse Acglavael des geware ward</l>
<l>Trac hi met ere snelre vard</l>
<l>Ombe sijn part ofte hi vloe.</l>
<l>41200 Om dat hi woude dat hem doe</l>
<l>Die gene soude volgen mede</l>
<l>Tote in ene hemelike stede,</l>
<l>Vanden castele ene halve mile.</l>
<l>Dit dedi daer ter selver wile</l>
<l>41205 Dat hem te hulpen nieman ne quame</l>
<l><edition n="276"/>Ocht hi hem daer sijn leven name.</l>
<l>Ende die gene riep vaste: "Keert,</l>
<l>Puten sone, valsch quaet onteert.</l>
<l>Nu sprekic ende gi niet."</l>
<l>41210 Alse Acglavael sine stede siet</l>
<l>Keert hi hem ende sprac tijt:</l>
<l>"Nu weerd u, oft gi goet man sijt.</l>
<l>Gi hebt mi lange gnoech versproken,</l>
<l>Ic waent noch tavont werd gewroken."</l>
<l>41215 Die ander seide: "Nu hout besiden,</l>
<l>Ic wille di spreken nu ten tiden</l>
<l>Ende vragen hoe du quams int lant</l>
<l>Dat lettel iemanne es becant:</l>
<l>Wanen quamstu optie rivire?</l>
<l>41220 En es geen riddere so fire</l>
<l>Dire op riden dar, vor waer.</l>
<l>Nu segt, wanen quamstu nu daer?"</l>
<l>"Bi Gode, ic saelt di doen cont;</l>
<l>Maer in segt di niet ter stont</l>
<l>41225 Om dat ic di iet ontsie.</l>
<l>Ic ende ene grote pertie</l>
<l>Soeken Waleweine nu ter steden,</l>
<l>Ende aldus coninc hier gereden</l>
<l>Om hem te soekene in dit lant."</l>
<l>41230 "Ja," sprac die ander te hant,</l>
<l>"Soecti Waleweine den verrader,</l>
<l>Soe moettijt hebben vele quader:</l>
<l>Om sinen wille, dat verstaet,</l>
<l>Sone ward uwes levens geen raet;</l>
<l>41235 Sidi oec van Arturs maisnieden</l>
<l>Ende van sire pertien ende sinen lieden,</l>
<l>Soe haetic u al toter doet.</l>
<l>Nu segt mi uwen name al bloet;</l>
<l>Ic willen weten eric u doet sla."</l>
<l>41240 Acglavael seide daer na:</l>
<l>"Minen name en hal ic nie:</l>
<l>Acglavael heetmen mie,</l>
<l>Ende min broder es Perchevael."</l>
<l>"Ja, sidi dit," seit hi, Acglavael,</l>
<l>41245 Die mi verradelike halpt vaen,</l>
<l>Daer mi Walewein dede, sonder waen,</l>
<l>Gevangen licgen ende gebonden,</l>
<l>Ende eten dede metten honden,</l>
<l>Dat moetstu nu becopen hier,</l>
<l>41250 Al waerstu noch alse fier."</l>
<l>Acglavael die sprac na das:</l>
<l>"Bestu dit, verradere Gregorias,</l>
<l>Die Walewein sijn ors ontfures?</l>
<l>Du hefs hier ene dinc gerures</l>
<l>41255 Die di ember sterven doet;</l>
<l>Alse mote mi God geven spoet.</l>
<l>In wilde niet wesen, sekerlike,</l>
<l>Nu ter wilen in hemelrike,</l>
<l>In soude die quaetheit wreken ere,</l>
<l>41260 Die gi dadet so goeden here;</l>
<l>Want hi dlijf [di] daer behilt.</l>
<l>Nu hoet u vaste oft gi wilt,</l>
<l>In geve u verste hedemeer."</l>
<l>Mettien daden si enen keer</l>
<l>41265 Om bat te verhaelne haren loep:</l>
<l>Si reden te gadere over hoep</l>
<l>Metten speren harde stide.</l>
<l>Gregorias reet ten selven tide</l>
<l>Op Acglavale sijn spere ontwee,</l>
<l>41270 Maer Acglavael ne hadde geen wee,</l>
<l>Want hi geraectene opten scilt.</l>
<l>Ende Acglavael, die jegen hem hilt</l>
<l>Sijn spere stief, geraecten soe,</l>
<l>Dats die ander ward onvroe;</l>
<l>41275 Want hi stakene in die borst</l>
<l>Dat hi neder viel al sonder vorst</l>
<l>Gequetst sere optie aerde;</l>
<l>Nochtan so vinc hi scire ten swaerde</l>
<l>Ende quam te Acglavale ward</l>
<l>41280 Ende seide hi soude dorsteken sijn part</l>
<l>Hine ginge af saen te voet.</l>
<l>"Her riddere, ic secgu wat gi doet;</l>
<l>Nemt u ors nu ten tiden,</l>
<l>Ic wille te ors jegen u striden."</l>
<l>41285 Dus sat op weder Gregorias</l>
<l>Ende Acglavael gedogede hem das;</l>
<l>Maer ic segt u in waerre dinc,</l>
<l>Dat hi hem den wech onderginc</l>
<l>Op aventure oft hi daer naren</l>
<l>41290 Heme daer iet woude ontfaren.</l>
<l>Nu sijn si beide vergadert daer:</l>
<l>Si slogen slage harde swaer</l>
<l>Met haren swaerden, dat verstaet.</l>
<l>Maer alst daer omt lange gaet</l>
<l>41295 Soe had te quaet Gregorias.</l>
<l>Hi ware gerne onfloen na das,</l>
<l>Maer hine conste in gere manire.</l>
<l>Hi ward nu so godertire,</l>
<l>Dat hi hem dwingen liet gereet,</l>
<l>41300 Ende hadde gerne gedaen enen eet</l>
<l>Te varne daer hi hadde gewilt.</l>
<l>Hi boet hem op daer sinen scilt,</l>
<l>Ende bat genade sere daer.</l>
<l>Ende Acglavael seide daer naer:</l>
<l>41305 "Gi sijt soe loes ende so quaet,</l>
<l>Ende hebt gedaen so menge ondaet,</l>
<l>Ende gi hebt oec u trowe verloren,</l>
<l>Ende gi sijt menedech ende versworen,</l>
<l>Want gi sword ten heiligen mede</l>
<l>41310 Te Carmeloet in die stede,</l>
<l>Doen gi daer in laget gevaen,</l>
<l>Eer gi van daer mocht ontgaen,</l>
<l>Dat gi embermer na desen</l>
<l>Den coninc sout getrowe wesen</l>
<l>41315 Ende sinen ridderen, daer gise vont.</l>
<l>Des gedachti qualike ter stont,</l>
<l>Fel verradere Gregorias,</l>
<l>Onder die eyke, daer u genas</l>
<l>Walewein, dien al ere betaemt,</l>
<l>41320 Dien gi daer sijn pert oec naemt.</l>
<l>Die valscheit moetti nu ontgulden:</l>
<l>En hulpt geen bidden no geen hulden,</l>
<l>Maer verweerd u oft gi cont."</l>
<l>Gregorias sach wel daer ter stont</l>
<l>41325 Dat hem ne hulp en geen smeken:</l>
<l>Mettien begonsti thovet queken</l>
<l>Ende seide: "Bi Gode, ic wist wel,</l>
<l>Gi sijt soe quaet ende soe fel,</l>
<l>Ane u en es gene genade;</l>
<l>41330 Mare felheit ende overdade</l>
<l>Soe es ane hen allen geboren,</l>
<l>Die tArturs hove toebehoren."</l>
<l>Acglavael seide, "Dit weetmen wale,</l>
<l>Beide te berge ende te dale,</l>
<l>41335 Wat Artur es ende sine maisniede;</l>
<l>Maer hore wat ic di bediede:</l>
<l>Nem dinen scilt ende dijn sward</l>
<l>Ende waert u hier metter vard,</l>
<l>Oft ic sla u thovet af."</l>
<l>41340 Gregorias gene antwerde gaf</l>
<l>Ende nam sijn sward ende sinen scilt</l>
<l>Alse een die hem weren wilt;</l>
<l>Maer die were was saen gedaen,</l>
<l>Want Acglavael gincgen slaen</l>
<l>41345 Slach in slach ten selven stonden,</l>
<l>Ende gaf hem daer so vele wonden</l>
<l>Dat hi viel ter eerden neder.</l>
<l>Daerna waendi op staen weder,</l>
<l>Ende Acglavael, di bi hem was,</l>
<l>41350 Slogene opt hovet saen na das</l>
<l>Dat hi sturte weder doe:</l>
<l>Tward ginc toten tanden toe.</l>
<l>Dus bleef daer doet Gregorias,</l>
<l>Die een quaet verradere was.</l>
<l>41355 Dus wrac Acglavael daer ter stede</l>
<l><edition n="277"/>Hen allen, dien hi noit lede dede.</l>
<l>Alse dese batalie was gedaen</l>
<l>Keerde Acglavael weder ombe saen</l>
<l>Ter riviren ward danen hi quam.</l>
<l>41360 Hi reet een sticke eer hi vernam</l>
<l>Enech huus oft enech hof.</l>
<l>Daerna sach hi en lettel bat of</l>
<l>Een gelege scone ende dire</l>
<l>Rechte over gene rivire,</l>
<l>41365 Tere brucgen daer hi quam,</l>
<l>Daer hi den wech over nam:</l>
<l>Dit was tuscen dach ende nacht.</l>
<l>Een goet man stont optie gracht,</l>
<l>Die out was, ende cranc sceen sere.</l>
<l>41370 Acglavael groette den here</l>
<l>Ende bat hem dor Gode saen</l>
<l>Dat hine nacht mochte ontfaen.</l>
<l>Want hi ware vermoit nu.</l>
<l>"Ic doet gerne, dat secgic u;</l>
<l>41375 Maer segt mi tirst, oft gi wilt,</l>
<l>Wie heeft dorhouwen so uwen scilt?</l>
<l>Ende waer af sijn u wapine</l>
<l>Alsoe bebloet nu in scine?</l>
<l>Dat willic weten over luut,</l>
<l>41380 Want ic hebbe .ij. ridders daer uut,</l>
<l>Die mine sonen sijn beidegader,</l>
<l>Die nu wachtende sijn enen verrader,</l>
<l>Die mi menegen pant doet."</l>
<l>Acglavael seide: "Sint wesen moet,</l>
<l>41385 Gi scient so goeden man, twaren,</l>
<l>Ic saelt u secgen sonder sparen,</l>
<l>Sindermeer dat gijt wilt weten,</l>
<l>In dien dat gi mi nine wilt veten."</l>
<l>Die goede man seide: "Nenic niet."</l>
<l>41390 "Here, een diemen Gregorias hiet,</l>
<l>Ende die mi den wech wilde verplegen,</l>
<l>Dien hebbic thans ginder verslegen."</l>
<l>"Es dat waer," sprac die oude,</l>
<l>"Soe sijt willecome menechfoude.</l>
<l>41395 Gi hebt mi verlaten nu</l>
<l>Meneger pinen, dat secgic u."</l>
<l>Hi dede Acglavale beten saen</l>
<l>Ende heeften wel te gemake gedaen.</l>
<l>Niet lange daer na quamen ter steden</l>
<l>41400 Des heren kinder beiden gereden,</l>
<l>Ende seiden sine consten vinden niet</l>
<l>Gregoriase daer si omme gespiet</l>
<l>Hadden alle dien dach dure.</l>
<l>Doe seide die vader ter selver ure</l>
<l>41405 Dattene die riddere hadde doet.</l>
<l>Doe was ginder bliscap groet:</l>
<l>Alle die waren in die zale</l>
<l>Dienden daer doe Acglavale.</l>
<l>Naden etenen gincmen slapen.</l>
<l>41410 Des ander dages ginc hem wapen</l>
<l>Acglavael ende nam orlof</l>
<l>An die genen die waren int hof.</l>
<l>Doe reden met hem udewerd</l>
<l>Die .ij. ridders ende die werd</l>
<l>41415 Om te wetene die waerheit das</l>
<l>Waer Gregorias doet geslegen was.</l>
<l>Ende Acglavael die leidese daer</l>
<l>Ende sciet also van hen daer naer.</l>
<l>Nu latic hier van hem staen</l>
<l>41420 Ende sal van Waleweine spreken gaen.</l>
<l>Daventure doet ons weten,</l>
<l>Dat hem Walewein heeft vermeten</l>
<l>Doe hi sciet vanden coninc,</l>
<l>Dat hi om ne gene dinc</l>
<l>41425 Weder ne kerde in enen jare.</l>
<l>Dus voer Walewein harentare</l>
<l>In vremt lant proven sijn geval</l>
<l>Ende oec setten al jegen al.</l>
<l>Sijn gepens was menechfout:</l>
<l>41430 Hine sparde velt no wout,</l>
<l>Scilt om hals, spere in die hant.</l>
<l>Mettien quam hi daer hi vant</l>
<l>Ene rivire wijt ende diep,</l>
<l>Daer die stroem sere in liep.</l>
<l>41435 Hi reet al dat water neder.</l>
<l>Doe quam hem een gepens weder</l>
<l>Om dat grael, dat hi hier voren</l>
<l>Te soekene hadde oec gesworen</l>
<l>Ende weder te comene, vonde hijs niet,</l>
<l>41440 Int gevancnesse daer hi ute sciet.</l>
<l>In dat gepens reet hi alsoe,</l>
<l>Soe dat hi quam tenen berge toe,</l>
<l>Die daer stoet ane een wout.</l>
<l>Daer op reet die riddere stout</l>
<l>41445 Om te besiene oft hi vername</l>
<l>Enege herberge daer hi toe quame.</l>
<l>Ende als hi daer boven soude riden</l>
<l>Sach hi staende daer besiden</l>
<l>Enen casteel, als hem dochte.</l>
<l>41450 Doe reet hi derward dar hi mochte,</l>
<l>Ende hi vant die porte open ter steden,</l>
<l>Daer hi scire in es gereden.</l>
<l>Daer sach hi staen, als hem dochte,</l>
<l>Die scoenste borch die wesen mochte,</l>
<l>41455 Daer knapen ute quamen gegaen,</l>
<l>Dine vrindelijc hebben ontfaen,</l>
<l>Ende leidene in die grote zale,</l>
<l>Daer hi cuesselike ende wale</l>
<l>Was ontwapent, ende daerna</l>
<l>41460 Wale gecleet, alsict versta.</l>
<l>Doen brachtmen vorden here daer,</l>
<l>Die daer lach, wet vor waer,</l>
<l>Soe behagel van allen dingen,</l>
<l>Dat ict niet en coude volbringen</l>
<l>41465 Al wildics pine nu bestaen.</l>
<l>Die waerd bat Waleweine saen,</l>
<l>Alse die sire comst es blide,</l>
<l>Dat hi quame sitten neven sine side</l>
<l>Op dat bedde biden vire.</l>
<l>41470 Ende min her Walewein ginc doe scire</l>
<l>Sitten daer ter selver stat</l>
<l>Daer hem sijn ward hiet ende bat.</l>
<l>Die ward vrachdem wanen hi ware</l>
<l>Ende wat hi sochte, ende daer nare</l>
<l>41475 Berechte hem Waleweine gereet</l>
<l>Na sijn vragen al dat hi weet.</l>
<l>Doen seiden daer twee knapen saen,</l>
<l>Dat men wel mochte eten gaen,</l>
<l>Want het al gereet ware.</l>
<l>41480 "Soe gaemen eten," sprac hi daer nare.</l>
<l>Twee guldine beckene vorwaer</l>
<l>Brachtmen daer si ut dwogen daer.</l>
<l>Naden dwane so sijn geseten</l>
<l>Walewein ende sijn werd ende eten,</l>
<l>41485 Daer hen gedient was hovescelike.</l>
<l>Daerna quam daer cuesselike</l>
<l>Een scone knape wel gedaen</l>
<l>Ute ere cameren daer gegaen,</l>
<l>Die .i. wit spere brachte in die hant.</l>
<l>41490 Dese knape, dese scone seriant,</l>
<l>Leet vore die tafle, daer nu saten</l>
<l>Dese twee heren ende aten.</l>
<l>Boven ant inde vanden spere</l>
<l>Stac een wit yser, daer openbare</l>
<l>41495 Her Walewein ut sach gaen vers bloet.</l>
<l>Ene joncfrouwe scone, wel gemoet,</l>
<l>Quam daerna ende brachte fier</l>
<l>Een scone selverijn doblier.</l>
<l>Daerna quamen .ij. knapen vroet:</l>
<l>41500 Elc brachte .i. candelere goet,</l>
<l>Op elken .i. kersse bernende clare.</l>
<l>Her Walewein hadde groten gare</l>
<l>Te vragene wat dit bedieden mochte,</l>
<l>Maer hi beide noch ende dochte,</l>
<l>41505 Want hi sach daer comen gegaen</l>
<l><edition n="278"/>Eene scone joncfrouwe, die bevaen</l>
<l>Was met rouwen harde groet:</l>
<l>Si weende ende droech al bloet</l>
<l>Dat grael edel ende oec dire</l>
<l>41510 Daerna quamen knapen vire,</l>
<l>Daer here Walewein altoe gesach,</l>
<l>Ende brachten .i. bare, daer op lach</l>
<l>Een lichame ende een pellen daer boven,</l>
<l>Datmen te rechte sere soude loven;</l>
<l>41515 Ende daer boven lach een swaerd,</l>
<l>Dat meneger marc sceen waerd.</l>
<l>Dat swaerd sceen al geheel daer;</l>
<l>Nochtan waest van .ij. sticken vorwaer,</l>
<l>Mar menne conde geweten niet</l>
<l>41520 Dat ware te broken iet.</l>
<l>Dese gingen alle in ene camere daer,</l>
<l>Maer sine waren niet lange daer naer</l>
<l>Sine kerden weder den selven pat</l>
<l>Die si irsten quamen vor dat.</l>
<l>41525 Deen ginc vorden anderen met staden,</l>
<l>Gelijc dat si te voren daden;</l>
<l>Ende doe si derdewaerf leden na dat</l>
<l>Walewein te sinen werd ward sat</l>
<l>Om te vragene wat dit ware.</l>
<l>41530 Hi vrachde hem saen om die bare,</l>
<l>Omt doblier ende omden spere</l>
<l>Ende omt grael, dies hi gere</l>
<l>Hadde te wetene harde sere.</l>
<l>Die werd seide: "Es an u, here,</l>
<l>41535 Selke doget dat gijt moget verstaen,</l>
<l>Ic saelt u secgen." Doe hiet hi saen</l>
<l>Tswerd halen, daer ic af seide.</l>
<l>Men bracht hem: doe nam hi beide</l>
<l>Die sticken vanden swerde daer</l>
<l>41540 Ende seide: "Here, condi vorwaer</l>
<l>Dit swerd nu soe vast gemaken</l>
<l>Dat hem moge van allen saken</l>
<l>Elc riddere daer met verweren.</l>
<l>Soe salic u secgen al u begeren</l>
<l>41545 Van al dat gi mi hebt gevraget."</l>
<l>Walewein nam tswerd ende besaget,</l>
<l>Ende settet te gadere, dat hem dochte</l>
<l>Datter wel met vechten mochte</l>
<l>Enen camp elc riddere, Godweet.</l>
<l>41550 Die werd heren Waleweine nu heet</l>
<l>Dat hi prove oft hi iet can</l>
<l>Dat swaerd gebreken, hi sal hem dan</l>
<l>Berechten van algader mede,</l>
<l>"Ende meer dan si saget ter stede."</l>
<l>41555 Walewein nam tswerd met den oerde,</l>
<l>Ende daert di werd sach ende hoerde</l>
<l>Trac hijt weder mids ontwee.</l>
<l>"Her riddere, gine moget nemmee</l>
<l>Van derre dinc, die gi begeert,</l>
<l>41560 Weten," sprac die goede weert;</l>
<l>"Want noch en hebdi niet gedaen</l>
<l>Datment u mach laten verstaen.</l>
<l>Maer in secgere niet toe el,</l>
<l>Gine moges noch verdinen wel;</l>
<l>41565 Want diemen dit laten sal</l>
<l>Weten hi moet dorvochten al</l>
<l>Hebben die werelt ende so sijn geheten</l>
<l>Datmen sijns gelijcs niet sal weten."</l>
<l>Walewein pensde soe sere hier ombe</l>
<l>41570 Dat hi sweech stille als een stombe,</l>
<l>Ende sijns selfs algader vergat,</l>
<l>Ende in enen slaep viel na dat,</l>
<l>Daer sijt alle sagen toe,</l>
<l>Ende sliep toten dage alsoe.</l>
<l>41575 Des margens als hi ontwake was</l>
<l>Vant hi hem selven ende sijn harnas</l>
<l>An enen maras onder enen boem:</l>
<l>Sijn part daer bi. Doe nam hi goem</l>
<l>Oft hem enege dinc gebrake;</l>
<l>41580 Ende hem ne gebrac gene sake.</l>
<l>Die wapendi hem ende voer van daer</l>
<l>Sere bedrovet, ende daer naer</l>
<l>Bepensdi hem in desen rouwe</l>
<l>Dat hi te Scaveloen sine trowe</l>
<l>41585 Quiten moeste, want hi niet</l>
<l>Gedoen ne conde dat hi behiet.</l>
<l>Dus reet hi vaste dar ward,</l>
<l>Ende gemoette daer in sine vard</l>
<l>Enen riddere ende ene joncfrouwe.</l>
<l>41590 Her Walewein vrachde hem op trowe</l>
<l>Waer hi rede ende wanen hi quame.</l>
<l>"Her vasseel, tuwer grote scame,</l>
<l>Wat staet des te vragene u?</l>
<l>Ic rade dat gijs swiget nu</l>
<l>41595 Ende segt mi nu, ic wilt weten,</l>
<l>Hoe gi selve sijt geheten,</l>
<l>Ende wanen gi comt, ende wie gi sijt."</l>
<l>Walewein seide ter selver tijt:</l>
<l>"Mins namen en loechgent ic nie;</l>
<l>41600 Walewein soe hietmen mie.</l>
<l>Ende ben Arturs suster sone:</l>
<l>In beens te loechgene niet gewone."</l>
<l>Doe sprac die riddere sere verhit:</l>
<l>"Her Walewein sidi dit?</l>
<l>41605 Nu dankics Gode van hemelrike</l>
<l>Dat ic u vinde dus gelagelike.</l>
<l>Om u ridic gewapent algader,</l>
<l>Want gi sloget doet minen vader:</l>
<l>Sat salic hier op u wreken.</l>
<l>41610 Nu hoet u jegen mine steken</l>
<l>Oft gi cont: het moet hier nu</l>
<l>Becort sijn tuscen mi ende u."</l>
<l>Si liten dus haer spreken daer,</l>
<l>Ende elc sciet van anderen daer naer</l>
<l>41615 Om dat si te bat pongiren wilden.</l>
<l>Si vernamen oec hare scilden</l>
<l>Ende gingen die ors met sporen nopen,</l>
<l>Die te gadere quamen gelopen;</l>
<l>Ende elc stac anderen inder weren,</l>
<l>41620 Dat ontwe braken haer speren;</l>
<l>Maer si bleven doe alle beide</l>
<l>Sittende daer in haer gereide.</l>
<l>Doe kerden si omme die perde</l>
<l>Ende trocken beide hare swerde,</l>
<l>41625 Daer elc anderen mede sloech</l>
<l>Grote slage ende dire gnoech.</l>
<l>Si slogen ontwee helme ende scilde;</l>
<l>Maer int leste Walewein die milde</l>
<l>Maecte den genen herde mat,</l>
<l>41630 Ende alse die gene vernam dat</l>
<l>Sprac hi: "Laet ons desen strijt</l>
<l>Versten tot enen anderen tijt,</l>
<l>Want al verwonne hier onser een</l>
<l>Den anderen, hier nes man negeen</l>
<l>41635 Die onse ere soude vort dragen;</l>
<l>Maer vechtewi daer toe sagen</l>
<l>Beide vrouwen ende heren,</l>
<l>Die verwonne hads meerre eren.</l>
<l>Verstewi aldus desen strijt</l>
<l>41640 Tot dat ic come daer gi sijt</l>
<l>Ende dat wi dan ten selven male</l>
<l>Vechten." "Het genoget mi wale,"</l>
<l>Sprac Walewein. "Nu segt mi dan</l>
<l>Uwen name." Bi Sinte Jan,"</l>
<l>41645 Sprac die ander, "Ic lie wel das,</l>
<l>Ic ben geheten Dyandras,</l>
<l>Ende plege oec in allen tijt</l>
<l>Orloge te soekene ende strijt.</l>
<l>Her Walewein, nu soudic weten gaerne</l>
<l>41650 Werward u nu steet te vaerne."</l>
<l>Walewein seide: "Tote Scaveloen</l>
<l>Varic nu enen camp doen;</l>
<l>Maer ic ben des sere verert,</l>
<l>Ic duchte ic hebbe te lange gemert."</l>
<l>41655 Dus sijn si daer beide gesceden</l>
<l><edition n="279"/>Vrindelike: elc van hen beden</l>
<l>Beval den anderen onsen here.</l>
<l>Walewein reet wech ende haestem sere</l>
<l>Om daer te comene te tide, Godweet.</l>
<l>41660 Die wile dat hi dus henen reet</l>
<l>Salic tellen van Gariette</l>
<l>Ende sinen geselle Griflette.</l>
<l>Hier doet weten daventure</l>
<l>Vanden gesellen ter selver ure</l>
<l>41665 Daer si scieden ter wegesceden,</l>
<l>Dat dese .ij. ridders onder [hen] beden</l>
<l>Te gadere reden sonder lette,</l>
<l>Griflet ende met Gariette;</l>
<l>Si quamen ridende an ene stat:</l>
<l>41670 Daer hoerden si doe secgen dat</l>
<l>Mijn her Walewein was vore gereden,</l>
<l>Dies was .iij. dage wel leden;</l>
<l>Maer men seide hen niet tien tiden</l>
<l>Waerward hi henen soude riden</l>
<l>41675 Anders dan hi west ward reet.</l>
<l>Darward volchden si doe gereet.</l>
<l>Ende alsi hadden dus gereden</l>
<l>Twee dage quamen si tere steden</l>
<l>Daer si ene borch vonden staen,</l>
<l>41680 Daer Hestor in lach gevaen,</l>
<l>Lanceloets broder, een ridder vercoren,</l>
<l>Want doen hi quam daer voren</l>
<l>Lietmen in ter porten daer.</l>
<l>Hi waende sijn sonder vaer,</l>
<l>41685 Want men ontfingen daer met minnen;</l>
<l>Doe hi ontwapent was daer binnen</l>
<l>Vingen sine ende leidene saen</l>
<l>In enen kerker vaste gevaen,</l>
<l>Daer hi tsinen onwille lach.</l>
<l>41690 Rechte omtrent middach</l>
<l>Soe quamen dese twee gereden</l>
<l>Bider borch in ere hemeliker steden,</l>
<l>Daer si ene vrowe hebben gehort</l>
<l>Criten. Doe reden [si] bat vort</l>
<l>41695 Ende hebben .iiij. knapen daer versien,</l>
<l>Die die joncfrouwe leitden. Mettien</l>
<l>Versach die ridders die joncfrouwe</l>
<l>Ende bat genade op rechte trowe,</l>
<l>Ende seide: "Edel heren ende fier,</l>
<l>41700 Bescud mi vander doet nu hier,"</l>
<l>Gariet ende oec Griflet</l>
<l>En hebben niet lange gelet</l>
<l>Sine voren optie knapen saen</l>
<l>Ende gingen vaste op hen slaen</l>
<l>41705 Met haren swerden, soe dat si</l>
<l>Daer moesten laten die joncfrouwe vri.</l>
<l>Ende waren blide, sonder waen,</l>
<l>Dat si mochten van daer ontgaen.</l>
<l>Die ridders namen doe die joncfrouwe</l>
<l>41710 Ende vrachden hare bi haerre trowe</l>
<l>Twi sise wilden ontliven daer?</l>
<l>Doe seide die joncfrouwe oppenbaer</l>
<l>Dat ware om min her Hestors wille,</l>
<l>Die lach gevaen tsinen onwille</l>
<l>41715 "In dien casteel die ginder staet;</l>
<l>Ende om dat ic dede den raet</l>
<l>Dat hi uter gevancnessen quam,</l>
<l>Hier omme was men op mi gram</l>
<l>Ende wilde mi dleven hebben genomen;</l>
<l>41720 Maer hi geloefde mi dat hi comen</l>
<l>Soude te hulpen waer dat hi si,</l>
<l>Vername hi datmen wilde deren mi;</l>
<l>Ende dit en heeft hi niet gedaen."</l>
<l>Hierenbinnen soe quam daer saen</l>
<l>41725 Hestor gereden al dat hi mochte,</l>
<l>Die daer gene joncfrouwe sochte.</l>
<l>Hi riep van verren: "Gi laetse hier,</l>
<l>Al waerdi noch alsoe fier;</l>
<l>Nu doet van hare vaste u hant,</l>
<l>41730 Oft ic saels nemen swaren pant."</l>
<l>Si waenden dat een ware van den torre,</l>
<l>Ende Griflet set hem daer in porre</l>
<l>Ende kerdem daer te Hestore ward,</l>
<l>Ende Hestor weder op hem ter vard.</l>
<l>41735 Eer die joncfrouwe iet conde gespreken</l>
<l>Hadde deen den anderen af gesteken.</l>
<l>Ende alst die joncfrouwe ward geware</l>
<l>Quam si saen gelopen dare</l>
<l>Ende seide: "Live here, laet staen:</l>
<l>41740 Dese riddere wilt mi in staden staen:</l>
<l>Dit es Hestor van Maras."</l>
<l>Ende Gariet, die des blide was,</l>
<l>Vrachde hem daer oft hijt ware.</l>
<l>"Ja ic," antwerde hi daer nare;</l>
<l>41745 "Ende wie sidi, dat segt mi met."</l>
<l>"Ic beent," seithi, "Gariet,</l>
<l>Des conincs Arturs suster sone,</l>
<l>Ende dit ander es Griflet di cone."</l>
<l>Doe was daer bliscap onder hen drien.</l>
<l>41750 Doen horden si blasen mettien</l>
<l>Harde lude enen horen.</l>
<l>Doe sprac die joncfrouwe: "Groten toren</l>
<l>Duchtic dat ons nakende es:</l>
<l>Wi vlien bat, des sijt gewes;</l>
<l>41755 Mettesen horne doemen comen</l>
<l>Wel .xx. ridders die begomen</l>
<l>Dese martse hier alomme,</l>
<l>Ende wel .xxx. seriante tere somme.</l>
<l>Dese comen alle alsi horen</l>
<l>41760 Datmen blaset desen horen</l>
<l>Ic weet wel datmen ons volgen sal</l>
<l>Ende soeken mede berch ende dal</l>
<l>Om dat lijf te nemene u,</l>
<l>Ende mi oec mede, dat secgic u;</l>
<l>41765 Liven heren, varewi en wege,</l>
<l>Gine mocht hier hebben genen zege,</l>
<l>Ende en es u gene scande."</l>
<l>Hestor antwerde doe te hande:</l>
<l>"Wi varen bat al lettel vort."</l>
<l>41770 Ende binnen dien hebsi verhort</l>
<l>.ij. ridders daer comen gereden</l>
<l>Wel gewapent van allen leden.</l>
<l>Deen was Perchevael, dander was</l>
<l>Sijn broder Acglavael, alsict las,</l>
<l>41775 Want si waren te gadere comen</l>
<l>Des ander dages, hebbic vernomen,</l>
<l>Ende en wilden niet sceden, seiden si,</l>
<l>Want het was den jare bi</l>
<l>Dat die tijt ute soude gaen</l>
<l>41780 Dat si haer soeken hadden bestaen;</l>
<l>Ende si hadden geloeft oec, twaren,</l>
<l>Te comene weder binnen den jaren.</l>
<l>Nu comen dus gereden die twie,</l>
<l>Daer si vinden houdende die drie,</l>
<l>41785 Die wel waenden nu ter tijt</l>
<l>Daer te hebbene swaren strijt;</l>
<l>Want si waenden in allen dele</l>
<l>Dat hadden gesijn die vanden castele.</l>
<l>Si keerden hen ter were daer.</l>
<l>41790 Ende alse deen den anderen quam bat naer</l>
<l>Onderkinden si hen ten irsten male.</l>
<l>Des waren si blide, wet dat wale.</l>
<l>Doen telde deen den anderen daer</l>
<l>Van hare gescinessen oppenbaer.</l>
<l>41795 Perchevael vrachde om die joncfrouwe,</l>
<l>Waer ombe si dreve selken rouwe?</l>
<l>Si seiden hem algader mettien,</l>
<l>"Ende si dade ons harde gerne vlien,</l>
<l>Want si seget ons al bloet</l>
<l>41800 Dat des heren macht es groet,</l>
<l>Ende dat hi ons vaen sal ende doden:</l>
<l>Dit doet der joncfrouwen soe verbloden,</l>
<l>Dat si daer omme weent dus sere."</l>
<l>Perchevael sprac doe: "Bi onsen here,</l>
<l>41805 In vlie hen heden enen voet</l>
<l><edition n="280"/>Alse lange alsic geduren moet;</l>
<l>Al voerdi alle, ic blive hier nu."</l>
<l>Doe seiden si: "Wi bliven met u."</l>
<l>Ende binnen desen hebbense vernomen</l>
<l>41810 Wel .x. ridders te gadere comen</l>
<l>Ende oec wel .xv. knapen,</l>
<l>Die alle ane hadden haer wapen.</l>
<l>Ende tirst datse die joncfrouwe sach,</l>
<l>"Ay mi," seitsi, "laesse, o wach.</l>
<l>41815 Hier comen die verraders fel.</l>
<l>Nu benic doet, dat wetic wel."</l>
<l>Perchevael keerde sijn part saen</l>
<l>Doe hi dese word hadde verstaen:</l>
<l>Hi reet op hen gerechtes speren.</l>
<l>41820 Ende eer si comen mochten ter weren</l>
<l>Haddire .iiij. af gesteken:</l>
<l>Daer was an sulken lettel queken,</l>
<l>Want hi brac den hals int vallen.</l>
<l>Acglavael reet oec met allen</l>
<l>41825 Enen riddere doet ter stede:</l>
<l>Gariet ende Griflet mede</l>
<l>Reden oec soe in den tas</l>
<l>Dat daer sulken leet was</l>
<l>Dat hi hen noit quam so nae.</l>
<l>41830 Daer blever doet, alsict verstae,</l>
<l>.vi. ridders ende knapen vive:</l>
<l>Die andere ontvloen metten live.</l>
<l>Aldus geviel die scofferture.</l>
<l>Ic segt u wel, dat tier ure</l>
<l>41835 Niemen en quam di was so coene</l>
<l>Hen enech aerch te doene.</l>
<l>Dus scieden [si] om dese sake,</l>
<l>Ende reden van daer al met gemake,</l>
<l>Ende voerden die joncfrouwe vord</l>
<l>41840 Met hen te Karmeloet in die port,</l>
<l>Daer si blidelijc waren ontfaen</l>
<l>Doemen haer saken hadde verstaen.</l>
<l>Nu salic swigen van desen</l>
<l>Ende sal vord van Waleweine lesen.</l>
<l>41845 Daventure brinct ons vord,</l>
<l>Als gi hier voren hebt gehort,</l>
<l>Daer Walewein van Dyandrase sciet,</l>
<l>Dat hi en lette langer niet,</l>
<l>Hine reet te Scavelon ward</l>
<l>41850 Wat gelopen conde sijn part.</l>
<l>Hi reet velt, bosch ende heide,</l>
<l>Soe dat hi met groter arbeide</l>
<l>Te Scaveloen gereden quam.</l>
<l>Buten der stede, alsict vernam,</l>
<l>41855 Setti sijn spere; ende omdat</l>
<l>Hi was in die stat gehat,</l>
<l>Daer omme liet hijt buten staen.</l>
<l>Sine andere wapine, sonder waen,</l>
<l>Voerdi met hem in die port.</l>
<l>41860 Aldus gewapent reet hi vort</l>
<l>Tote dien castele te hant,</l>
<l>Daer hi den coninc binnen vant</l>
<l>Ende een deel sire barone.</l>
<l>Doe telde Walewein, die ridder cone,</l>
<l>41865 Dat hi menech lant dor reden</l>
<l>Hadde, ende hi te gere steden</l>
<l>Tgrael nigeren hebbe vernomen.</l>
<l>"Bedien soe binnic weder comen</l>
<l>Om minen camp te vechten nu."</l>
<l>41870 Ende Ginganbrisijl, dat secgic u,</l>
<l>Die daer jegenworden sat,</l>
<l>Ginc vorden coninc ende bat</l>
<l>Sinen camp te vechten daer,</l>
<l>Die hi hem borgede over een jaer;</l>
<l>41875 "Want Walewein hier comen es</l>
<l>Gelijc hi gelovede vor des."</l>
<l>Die coninc seide: "Gine moget niet messen,</l>
<l>Men sal u beiden doen vonnessen.</l>
<l>Ende handelen na recht dese dinc."</l>
<l>41880 Doe maende te hans die coninc</l>
<l>Sinen mannen ende sinen lieden</l>
<l>Dat si hen hierop beriden.</l>
<l>Alse dus die hoge liede waren</l>
<l>Te rade gestaen quam daer gevaren</l>
<l>41885 Een riddere, die wel gewapent was,</l>
<l>Ende dit was die selve Dyandras,</l>
<l>Daer hi hier voermaels jegen vacht.</l>
<l>Hi hadde Waleweine dus hier gewacht,</l>
<l>Ende quam int hof gereden saen</l>
<l>41890 Aldaer die heren sijn gestaen</l>
<l>Tenen rade metten coninc.</l>
<l>Her Dyandraes na dese dinc</l>
<l>Reet tot Waleweine nu</l>
<l>Ende seide: "Her Walewein, ic eische u</l>
<l>41895 Minen camp ende min belof</l>
<l>Vor alle die hier sijn int hof</l>
<l>Te vechtene rechte nu ter wile."</l>
<l>Nu hort oec van Ginganbrisile:</l>
<l>Hi eiscede Waleweine oec al daer</l>
<l>41900 Den camp, dien hi hem borgede een jaer;</l>
<l>Hi willen hebben op die stat.</l>
<l>Walewein antwerde saen na dat:</l>
<l>"Wat ic sculdech ben te doene</l>
<l>Willic doen alse riddere coene."</l>
<l>41905 Doe seide die coninc echt na dien:</l>
<l>"U allen drien sal hier gescien</l>
<l>Dat vonnesse wiset ende recht."</l>
<l>Her Dyandraes die sprac echt:</l>
<l>"Her Walewein, gi wet wel dat gi</l>
<l>41910 Enen camp gelovet mi</l>
<l>Te vechtene, waer dat ic u vonde,</l>
<l>Jegen mi ter selver stonde,</l>
<l>Ende dan soude beletten gene noet."</l>
<l>Walewein liede des al bloet,</l>
<l>41915 Dat hier ave waer sede.</l>
<l>"Her Walewein, so eyschic thans ter stede</l>
<l>Minen camp, dat secgic u."</l>
<l>Her Gymgambrisijl die seide nu:</l>
<l>"Dies es nu een jaer leden</l>
<l>41920 Dat mi dese camp ward ontbeden,</l>
<l>Ende litickene mi hier echt ontsotten,</l>
<l>Men mochte wel met mi spotten</l>
<l>Nember en doe mi God genade,</l>
<l>Oft mi al die werelt ontbade,</l>
<l>41925 Ic salne hebben nu ter stat."</l>
<l>Doe bat die coninc echt na dat</l>
<l>Den baronen ende den hogen lieden</l>
<l>Dat si hen hier op berieden,</l>
<l>Oft her Walewein soude int gemene</l>
<l>41930 Vechten jegen beide, oft allene</l>
<l>Jegen elken sonderlinge.</l>
<l>Hier ombe ward daer groet gedinge:</l>
<l>Doen sprac daer een riddere saen,</l>
<l>Een vroet clerc, een wel gedaen,</l>
<l>41935 Ende seide dat her Walewein [sculdich] ware</l>
<l>Jegen hen beiden daer oppenbare</l>
<l>Te vechtene tenen male, Godweet.</l>
<l>Ende some seiden si daer gereet</l>
<l>Dat hi jegen elken soude vechten</l>
<l>41940 Sonderlinge ende hem berechten.</l>
<l>Dus hadden si sprake ende wedersprake,</l>
<l>Dat daer nieman van derre sake</l>
<l>Over een gedragen ne conste;</l>
<l>Maer die riddere, die daer irst begonste</l>
<l>41945 Te sprekene, alsict u seide,</l>
<l>Hi proefde dat Walewein jegen beide</l>
<l>Vechten soude daer tenenmale.</l>
<l>Dit proefdi met so scoenre tale,</l>
<l>Dat nieman wedersecgen mochte,</l>
<l>41950 Ende hen allen redene dochte;</l>
<l>Want en mochte geen man mede</l>
<l>Bat geproeft hebben dan hi dede.</l>
<l>Dus keerden si alle saen</l>
<l>Ende daden dit vonnesse verstaen.</l>
<l>41955 Si seiden daer alle over een</l>
<l><edition n="281"/>Dat Walewein soude vechten jegen hen tween</l>
<l>Ja, al warre vive oft sesse.</l>
<l>Den coninc was wel dit vonnesse</l>
<l>Tsinen wille gewiest na dat</l>
<l>41960 Ende den genen vander stat.</l>
<l>Nu es Gymgambrisijl comen</l>
<l>Daer hi sine wapine heeft vernomen:</l>
<l>Hi dede hem wapinen metter vard,</l>
<l>Ende sat te hant daer op sijn part,</l>
<l>41965 Dat scone was ende valiant.</l>
<l>Enen spere nam hi in die hant,</l>
<l>Ende sinen scilt metten luparde,</l>
<l>Ende alrehande wapine die hi begarde</l>
<l>Haddemen hem gegeven daer.</l>
<l>41970 Sonder sorge ende sonder vaer</l>
<l>En mochte Walewein niet wesen,</l>
<l>Die jegen Dyandrase ende jegen desen,</l>
<l>Die beide waren ridderen goet,</l>
<l>Tenen male vechten moet.</l>
<l>41975 Nu gingen vrowen ende joncfrouwen,</l>
<l>Die gerne den camp souden scouwen,</l>
<l>Sitten optie hoge castele</l>
<l>Vore die vensteren, ten cantele,</l>
<l>Daer men vechten soude int dal.</l>
<l>41980 Een seriant die hoerde dit al,</l>
<l>Die mins heren Waleweins maech was,</l>
<l>Hi was tongemake das,</l>
<l>Ende reet omden coninc Arture.</l>
<l>Hine was niet verre te dire ure:</l>
<l>41985 Hi wiste daer bi den groten here:</l>
<l>Hi sloech sijn part met sporen sere,</l>
<l>Ende soe sere, dat hi quam</l>
<l>Daer hi den coninc Arture vernam,</l>
<l>Die hem gereide ter selver uren</l>
<l>41990 Te vaerne int lant van aventuren.</l>
<l>Die knape ginc saen toten coninc</l>
<l>Ende seide hem algader dese dinc,</l>
<l>Dat Walewein sonder twivel geen</l>
<l>Den camp soude vechten jegen hen tween,</l>
<l>41995 "Te Scaveloen, wet wel, noch heden,</l>
<l>Here; ende hi hevet u gebeden</l>
<l>Dat gi te sinen campe sult comen."</l>
<l>Als min her Ywein dit heeft vernomen</l>
<l>Dede hi sadelen saen sijn part,</l>
<l>42000 Ende reet vaste derward,</l>
<l>Soe dat hi te Scaveloen inder steden</l>
<l>Vore den middach quam gereden.</l>
<l>Daer vant hi vrowen ende joncfrouwen,</l>
<l>Die den camp wilden scouwen.</l>
<l>42005 Hi sach derward riden ende gaen;</l>
<l>Ende menegen man daer bi staen.</l>
<l>Nu es Ywain haestelijc comen</l>
<l>Daer hi den coninc heeft vernomen,</l>
<l>Ende groettene ende seide: "Here,</l>
<l>42010 U bid Artur die coninc sere</l>
<l>Dat gi desen camp doet lingen;</l>
<l>Hi sal hier comen ende bringen</l>
<l>Sire ridders een getal,</l>
<l>Daer her Walewein vechten sal."</l>
<l>42015 Hi seide dat hijt gerne dade.</l>
<l>Doe riep hi die ridders te rade</l>
<l>Ende seide hen dese niemare daer.</l>
<l>Si antwerden beide daer naer</l>
<l>Dat si naden coninc Arture</l>
<l>42020 Niet ne beitden nu ter ure.</l>
<l>Die coninc seide: "Beraet u bat,"</l>
<l>Ende ginc tote Walewein na dat,</l>
<l>Ende seide hem daer van sinen oem,</l>
<l>Ende leitdene met hem, ende naems goem,</l>
<l>42025 Ende dede den camp versten na desen</l>
<l>Dan sal Artur comen wesen.</l>
<l>Ende Ginganbrisiel ende Dyandras</l>
<l>Voren in die stat na das.</l>
<l>Si seiden dat hen die coninc</l>
<l>42030 Onrecht dade met derre dinc.</l>
<l>Ende saen daerna es weder comen</l>
<l>Heren Waleweins bode, hebbic vernomen,</l>
<l>Die omden coninc Artur reet.</l>
<l>Hi quam tot Waleweine gereet</l>
<l>42035 Ende seide hem saen oec na dat,</l>
<l>Dat sijn oem ware vore di stat.</l>
<l>Doen bat min her Walewein tien tiden</l>
<l>Den coninc oft hi moechte riden</l>
<l>Jegen sinen oem. Doe seide</l>
<l>42040 Die coninc: "Ic vare met u gereide."</l>
<l>Doe geboet hi hen allen ter ure</l>
<l>Te vaerne met hem jegen coninc Arture,</l>
<l>Dien si vonden met vele lieden.</l>
<l>In mochte u die ere niet bedieden</l>
<l>42045 Dien si den coninc Artur daden.</l>
<l>Si voren te gadere met groten scaden</l>
<l>Tot dat si ter herbergen sijn comen.</l>
<l>Die coninc Artur heeft genomen</l>
<l>Den coninc van Scaveloen om die saken</l>
<l>42050 Om dat hi wilde enen pais maken.</l>
<l>Men ontboet die ridders saen nu,</l>
<l>Ende leide hen ane, dat secgic u,</l>
<l>Van desen campe ene soene.</l>
<l>Doen antwerden die ridders coene</l>
<l>42055 Dat sijt en daden om gene dinc.</l>
<l>Doe seide van Scaveloen die coninc</l>
<l>Dat sijt daden dor sinen wille.</l>
<l>Si seiden: "Here, swiget des stille,</l>
<l>Wine dadens niet om alt goet</l>
<l>42060 Dat den coninc Arture bestoet;</l>
<l>Wine latens niet en geensijns quite,</l>
<l>Wi seelne doden inden crite."</l>
<l>Dit hadde den coninc Arture onward,</l>
<l>Ende sciet doe henen metter vard</l>
<l>42065 Ter zalen ward, ende men ginc eten.</l>
<l>Die hoge liede sijn geseten</l>
<l>Ten hogen taflen in die zale.</l>
<l>Daer was gedient utermaten wale</l>
<l>Den genen di daer waren geseten.</l>
<l>42070 Men ginc daer slapen na dat eten.</l>
<l>Des ander dages alst dach was</l>
<l>Ginganbrisijl ende Dyandras</l>
<l>Sijn gewapent harde saen,</l>
<l>Ende sijn ten crite ward gegaen.</l>
<l>42075 Mijn her Walewein banderside</l>
<l>Was al gereet te genen stride.</l>
<l>Het wapenden hen te dien tiden</l>
<l>Twee .c. ridders in beiden siden:</l>
<l>Om dat si den camp bevreden souden</l>
<l>42080 Dadense die coninge bi hen houden.</l>
<l>Die vrowen ende die joncfrouwen,</l>
<l>Die den camp wilden scouwen,</l>
<l>Lagen daer ten hogen tinnen.</l>
<l>Nu sijn comen hierenbinnen</l>
<l>42085 Ginganbrisijl ende Dyandras,</l>
<l>Ende Walewein oec mede na das,</l>
<l>Inden crite, te doene den camp.</l>
<l>Walewein hoede hem jegen scamp,</l>
<l>Want hi wale behovede das.</l>
<l>42090 Ginganbrisil ende Dyandras</l>
<l>Noepten dorsse metten sporen,</l>
<l>Ende her Walewein heeft vercoren</l>
<l>Dyandrase, dien hi geraecte</l>
<l>Vor therte dat hem di rucge craecte.</l>
<l>42095 Hi geraecten wel te sinen wille.</l>
<l>Ginganbrisijl en hilt niet stille,</l>
<l>Die sinen geselle wilde wreken:</l>
<l>Sijn spere heeft hi ontwee gesteken</l>
<l>Op Waleweine, dine weder</l>
<l>42100 Metten orsse stac ter neder,</l>
<l>Dat hi vallen moeste op deerde;</l>
<l>Ende Dyandraes vinc ten swerde</l>
<l>Ende voer te Waleweine ward.</l>
<l>Ginganbrisil sat op sijn part</l>
<l>42105 Ten alre irsten dat hi mach.</l>
<l><edition n="282"/>Walewein outfinc menegen slach</l>
<l>Van hen .ij. eer si verscieden.</l>
<l>In mochte u lichte niet bedieden</l>
<l>Dat grote wonder dat si daden.</l>
<l>42110 Elc galt anderen wel te staden</l>
<l>Metten swerden, so datmen seide</l>
<l>Dat her Walewein jegen beide</l>
<l>Die ridders niet mochte volstaen</l>
<l>Noch oec metten live ontgaen:</l>
<l>42115 Des waren sine vrient onblide.</l>
<l>Gine horet nie in uwen tide</l>
<l>Dat wonder secgen van hen drien,</l>
<l>Dat men daer doe sach gescien.</l>
<l>Si gingen houwen ende kerven:</l>
<l>42120 Walewein was nu te deser werven</l>
<l>Sere verladen van hen tween,</l>
<l>Want si drogen over een</l>
<l>Dat sine doden wilden daer.</l>
<l>Ende min her Walewein ginc daer naer</l>
<l>42125 Ende maecte Dyandrase so mat,</l>
<l>Dat hi niet mochte vander stat,</l>
<l>Maer bleef daer stille ene wile.</l>
<l>Doen sloech [hi] mede Ginganbrisile,</l>
<l>Ende heeften oec wel sere verladen;</l>
<l>42130 Maer hen quam saen te staden</l>
<l>Dyandraes, dine bescudde daer:</l>
<l>Hi ware daer bleven, wet vor waer,</l>
<l>En had sine hulpe gedaen.</l>
<l>Walewein moeste nu achter gaen.</l>
<l>42135 Dies was drove Artur, twaren,</l>
<l>Ende alle die met hem waren.</l>
<l>Walewein scaemdem derre saken,</l>
<l>Dat sine daden dus achter braken:</l>
<l>Hi ginc steken ende oec slaen,</l>
<l>42140 Soe dat hise weder brachte saen</l>
<l>Ter stede daer si tirst waren.</l>
<l>Mettien quamer toe gevaren</l>
<l>Die coninc Artur, ende seide</l>
<l>Oft si versonen wilden beide</l>
<l>42145 Ende werden daer sine man?</l>
<l>Hi seide dat hi nine can</l>
<l>Gemerken dat hen clein of groet</l>
<l>Iet gelage ane Waleweins doet</l>
<l>Dat hen comen mochte teren;</l>
<l>42150 Maer wilden sijt nu beide keren</l>
<l>Ane sconincs secgen van Scaveloen,</l>
<l>Hi wilder oec soe vele toe doen</l>
<l>Dat sijs souden hebben ere</l>
<l>Ende haer geslechte embermere.</l>
<l>42155 Doe seide die coninc van Scaveloen:</l>
<l>"Ic wille dat sijt beide doen,</l>
<l>Ende si werden sconincs Arturs man.</l>
<l>Waer hi mach ende waer hi can</l>
<l>Sal hi ons doen ere groet;</l>
<l>42160 Maer bleve her Walewein nu doet,</l>
<l>So souden hebben onse mage</l>
<l>Orloge strijt alle dage.</l>
<l>Ic wille u den coninc nu geven:</l>
<l>Soe behoudi alle .iij. u leven."</l>
<l>42165 Doe antwerde Ginganbrisijl ende seide:</l>
<l>"Soe warewi gelachtert alle beide</l>
<l>In allen landen, des seker sijt;</l>
<l>Ende Walewein begonste irst den strijt,</l>
<l>Doen hi doet sloech minen here,</l>
<l>42170 Daer ic om ben in groten sere,</l>
<l>Die des conincs broder was;</l>
<l>Ende oec tijt hem an Dyandras</l>
<l>Dat hi sinen vader doet sloech:</l>
<l>Hi hevet in onse geslechte gnoech</l>
<l>42175 Mesdaen dicke, dats oppenbare;</l>
<l>Waerd dat Artur nine ware</l>
<l>Sijn oem, men souden lettel sparen,</l>
<l>Ende wildi achter lande dus varen."</l>
<l>Die coninc wederseide dese tale</l>
<l>42180 Ende sprac: "Gi heren, daedi wale,</l>
<l>Gi sout ontberen derre daet;</l>
<l>En dodijs niet, het es u quaet</l>
<l>Motic leven ene wile."</l>
<l>Dit seide hi tot Gynganbrisile</l>
<l>42185 Ente Dyandrase terre tijt.</l>
<l>Doe begonste van irst die strijt.</l>
<l>Dus sijn si weder te gadere comen,</l>
<l>Ende elc heeft sijn ward genomen,</l>
<l>Ende gingen slaen slach in slach.</l>
<l>42190 Het was comen opten middach,</l>
<l>Dat Waleweine sine cracht wies;</l>
<l>Ende Walewein, die hem dies</l>
<l>Wel bedachte, was harde blide,</l>
<l>Ende hi sloech met groten nide</l>
<l>42195 Welken so hi conde geraken.</l>
<l>Men mochte di scilde horen craken,</l>
<l>Ende die halsberge sien scoren.</l>
<l>Si gingen achter ende voren</l>
<l>Op hem houwen ende slaen,</l>
<l>42200 Hine ware hen levende niet ontgaen,</l>
<l>Maer dat hem sulke aventure gevel,</l>
<l>Dat hi Gyngambrisile so wel</l>
<l>Metten swerde sloech opt hoeft,</l>
<l>Hi had hem toten tanden gecloeft</l>
<l>42205 En ware hi niet gevallen neder.</l>
<l>Ende eer hi op conde comen weder</l>
<l>Maecti Dyandrase so mat,</l>
<l>Hine ware niet comen vander stat</l>
<l>Al mocht hem harde sere vromen</l>
<l>42210 Ende Gynganbrisijl heeft genomen</l>
<l>Sijn Swaerd weder ende sinen scilt,</l>
<l>Dien hi te poente vor hem hilt,</l>
<l>Ende ginc op Waleweine steken.</l>
<l>Ende Dyandraes, dien waende breken</l>
<l>42215 Therte, es weder op gestaen</l>
<l>Ende theren Waleweine werd gegaen,</l>
<l>Dine met groten slagen groette.</l>
<l>Oec secgic u, dattene ontmoette</l>
<l>Gyngambrisijl ten selven tiden,</l>
<l>42220 Ende gingen beide op hen striden</l>
<l>Soe utermaten ende soe sere,</l>
<l>Dat her Walewein, die here,</l>
<l>Die raste herde sere begeerde,</l>
<l>Ende liet dat ort van sinen sweerde</l>
<l>42225 Vore hem in die eerde gaen,</l>
<l>Ende ginc daer ene wile staen</l>
<l>Ende lagere metter herten op.</l>
<l>Doen hilden sire mede haer scop,</l>
<l>Ende liten die swaerd gedichte gaen</l>
<l>42230 Op heren Waleweine, daer sine sagen staen:</l>
<l>Sine spardene no min no mere.</l>
<l>Ende alse gerest hadde die here</l>
<l>Ende becomen was ter wile,</l>
<l>Onthaeldi so Gingambrisile</l>
<l>42235 Metten swarde, dat was goet....</l>
<l>Al daer hi doe vor heme stoet</l>
<l>Dedine vallen doe ter eerde</l>
<l>Dor noet, niet dore hoverde.</l>
<l>Hi lager langer dan hem lief was.</l>
<l>42240 Mijn her Walewein ende Dyandras</l>
<l>Vochten onderlinge beide</l>
<l>Soe lange dattie moetheide</l>
<l>Dyandrase niet vechten liet,</l>
<l>Ende hi van Waleweine sciet,</l>
<l>42245 Die hem volgede utermaten.</l>
<l>Hi hadde sijn leven daer gelaten,</l>
<l>En hadde Gynganbrisijl gedaen,</l>
<l>Die Waleweine daer heeft wederstaen</l>
<l>Soe sere, dats hem hadde wonder;</l>
<l>42250 Want hi te voren was so onder.</l>
<l>Dus liet elc daer anderen rusten</l>
<l>Van hen tween. Het mochte lusten</l>
<l>Waleweine dat hire quite ware;</l>
<l>Want men seide daer oppenbare</l>
<l>42255 Dat Walewein te vele hadde te done.</l>
<l><edition n="283"/>Het was gegaen achter none,</l>
<l>Soe dat quam ter vespertijt:</l>
<l>Doe hadde Walewein, dus lesewijt,</l>
<l>Dobbel cracht in al di lede.</l>
<l>42260 Nu mogedi horen wat hi dede.</l>
<l>Hi speelde om een quite maken:</l>
<l>Welken dat hi conste genaken</l>
<l>Sloech hi dore al toter huut;</l>
<l>Men mochter sien comen uut</l>
<l>42265 Dat rode bloet ter meneger stede.</l>
<l>Hi maecte hen menege wonde mede.</l>
<l>Walewein hief op doe sijn sward</l>
<l>Ende sloech Dyadrase ter vard</l>
<l>Dat hi neder viel int gras:</l>
<l>42270 In weet niet wel oft hijs genas</l>
<l>Van den slage die hi hem gaf.</l>
<l>Hi sloech met groten sticken af</l>
<l>Den helm, die hi hadde opt hoeft.</l>
<l>Hi hadden toten tanden gecloeft</l>
<l>42275 En ware hi niet gevallen neder.</l>
<l>Her Walewein die keerde weder</l>
<l>Ende litene licgen over doet:</l>
<l>Daer an dedi sine ere groet,</l>
<l>Dat hi hem nemmeer en dede.</l>
<l>42280 Daer bleef hi licgende optie stede</l>
<l>Toter wilen dat hi bequam.</l>
<l>Alsi becomen was hi nam</l>
<l>In sine hant sijn goede sward</l>
<l>Ende ginc te Waleweine ward,</l>
<l>42285 Dien hi haet ende nine mint.</l>
<l>Ende alse her Walewein dat bekint,</l>
<l>Dat hi weder op heme quam</l>
<l>Ward hi tornech ende gram</l>
<l>Ende keerde op hem ende waenden slaen;</l>
<l>42290 Ende Gymganbrisijl bescudden saen.</l>
<l>Dat hine niet en sloech te doet</l>
<l>Dat was wonder harde groet,</l>
<l>Want hi ginc slaen slach in slach.</l>
<l>Ic wane nie man ne sach,</l>
<l>42295 Noch nembermer ne sal sien</l>
<l>Sulken camp van hen drien.</l>
<l>Si onderslogen hen met nide.</l>
<l>Gingambrisijl was inden stride</l>
<l>Driewerf optie knien ter neder</l>
<l>42300 Eer Dyandras bequam weder</l>
<l>Ende hi hem halp al dat hi mochte.</l>
<l>Waleweine ward te mode onsochte</l>
<l>Dat sine bestonden in beiden siden.</l>
<l>Hine werd noit in sinen tiden</l>
<l>42305 Van gevechte also moede:</l>
<l>Daer omme moesti op sine hoede</l>
<l>Wesen nu, oft bliven doet.</l>
<l>Daer was rouwe harde groet</l>
<l>Overal nu te desen male:</l>
<l>42310 Daer was tale ende wedertale</l>
<l>Om mins heren Waleweins wille.</l>
<l>Sine liten nigeren staen stille</l>
<l>Soe lange datmen geseide</l>
<l>Enen pater noster, sine slogen beide</l>
<l>42315 Op hem met groter overmoede.</l>
<l>Ende alse min her Walewein, die goede,</l>
<l>Gevoelde dat hi becomen was</l>
<l>Van sire moetheit, Dyandras</l>
<l>Keerde hem omme ende ward vervard.</l>
<l>42320 Ende Walewein, die niet en spard,</l>
<l>Nam dat swerd met beiden handen</l>
<l>Ende waende Dyandrase toten tanden</l>
<l>Tenen slege hebben geslegen;</l>
<l>Maer hi droech den scilt daer jegen,</l>
<l>42325 Daer hi in sloech metten sweerde</l>
<l>Dat Dyandras daer optie eerde</l>
<l>Vor Waleweins vote quam gevallen.</l>
<l>Vore die heren ende vor hen allen</l>
<l>Boet hi di hande ende bat genade.</l>
<l>42330 Her Walewein seide: "Het ware scade</l>
<l>Soudemen verraderen sparen</l>
<l>Ende latense achter lande varen</l>
<l>Om goeden lieden te doene lachter.</l>
<l>Mir herten ware te mode sachter</l>
<l>42335 Dat hi bi sirer kele hinge</l>
<l>Dan hi mi van hier ontginge."</l>
<l>Ende alse dat horde Dyandras,</l>
<l>Ende Walewein sach dat avont was,</l>
<l>Ne spardi sine cracht nemmeer.</l>
<l>42340 Hi dede mengen corten keer</l>
<l>Om die .ij. te bringene onder.</l>
<l>Her Walewein, die menech wonder</l>
<l>Heeft gewracht in corter wile,</l>
<l>Velde doe neder Gijnganbrisile</l>
<l>42345 Ende litene licgen over doet.</l>
<l>Dyandras was in groter noet</l>
<l>Alse hem sine hulpe gebrac.</l>
<l>Her Walewein sloech ende stac</l>
<l>Op Dyandrase met groter cracht.</l>
<l>42350 Gynganbrisijl, dien was gesacht</l>
<l>Die slage die hi hadde ontfaen.</l>
<l>Hi sach Dyandrase staen</l>
<l>Alse den genen di was verwonnen;</l>
<l>Ende mettien quam hi geronnen</l>
<l>42355 Op Waleweine daer hine sach.</l>
<l>Doe gaf hi Dyandrase .i. slach</l>
<l>Dat hi vor hem viel int gras;</l>
<l>Ic wane hijs nembermer genas.</l>
<l>Dus ward hi quite vanden enen.</l>
<l>42360 Her Walewein ginc daer slage lenen</l>
<l>Soe utermaten ende so vele,</l>
<l>Dat doe ginc al uten spele</l>
<l>Gingambrisile, hine wiste wat doen,</l>
<l>Hi hadde gerne wech gevloen,</l>
<l>42365 Haddi wel geweten waer;</l>
<l>Want hi hadde groten vaer</l>
<l>Om sijn lijf ende om sine ere.</l>
<l>Ende alst van Scaveloen sach di here</l>
<l>Dat hi ward te barenteert</l>
<l>42370 Ende van gedane te falgeert,</l>
<l>Ende ment seide al oppenbare,</l>
<l>Ens die grietwaerders worden geware,</l>
<l>Voren sire tuscen ende seiden:</l>
<l>"Gi heren, gi moet allettel beiden,</l>
<l>42375 Dat wi den coninc Artur mogen</l>
<l>Gespreken." Doe worden in hogen</l>
<l>Die Gyngambriesiels vrient waren.</l>
<l>Mettien quamer toe gevaren</l>
<l>Die coninc Artur ende menech man,</l>
<l>42380 Dien ic genomen niet en can.</l>
<l>Die coninc Van Scaveloen entie sine</l>
<l>Quamer toe ende daden pine</l>
<l>Om te makene die soene</l>
<l>Tuschen die drie ridders coene.</l>
<l>42385 Soe lange spraken die barone,</l>
<l>Dat gemaect ward die soene,</l>
<l>Ende in dire maniren, dat Ban</l>
<l>Die coninc Van Scaveloen werd Arturs man,</l>
<l>Ende wel .c. ridders te hant,</l>
<l>42390 Die beste diemen vant int lant,</l>
<l>Die worden sconincs man met ede.</l>
<l>Dus versoendemen daer die vede,</l>
<l>Die menegen dach hadde gestaen.</l>
<l>Oec heeft men in di vede bevaen</l>
<l>42395 Dyandraes geslechte algader;</l>
<l>Ende die doet van sinen vader</l>
<l>Ward versoent ten selven tide:</l>
<l>Dies was daer menech herde blide.</l>
<l>Dus vorde die coninc Scaveloen</l>
<l>42400 Artur den coninc ende menegen baroen</l>
<l>Met hem ten etene in sine zale,</l>
<l>Daer grote bliscap was ten male.</l>
<l>Coninge, graven ende hertogen</l>
<l>Waren blide ende wel in hogen.</l>
<l>42405 Die coninc van Scaveloen was herde blide.</l>
<l><edition n="284"/>Doe bat Artur ten selven tide</l>
<l>Allen den heren die daer waren,</l>
<l>Dat si met hem souden varen</l>
<l>Te Kardeloen: hi wilde daer hof</l>
<l>42410 Houden. Si dadens hem gelof:</l>
<l>Alle die daer aten in die zale,</l>
<l>Dire was .ccc. bi getale,</l>
<l>Die seiden dat sijt gerne doen.</l>
<l>Entie coninc selve van Scaveloen</l>
<l>42415 Gelovet heme blidelike saen.</l>
<l>Doe waren die taflen opgedaen:</l>
<l>Men ginc daer pogen om een slapen.</l>
<l>Beide die heren ende die knapen</l>
<l>Si waren gebet harde wale,</l>
<l>42420 Beide in cameren ende in zale,</l>
<l>Daer si met gemake lagen.</l>
<l>Smargens alsi den dach sagen</l>
<l>Sijn si weder opgestaen</l>
<l>Ende daden die somers laden saen</l>
<l>42425 Met groten gode, ende voren danen,</l>
<l>Soe dat si savons bider manen</l>
<l>Te Tyntavel quamen binnen.</l>
<l>Si namen daer in allen sinnen</l>
<l>Heberge jegen die coninge beide,</l>
<l>42430 Die daer met enen sconen geleide</l>
<l>Comen waren vore die stat.</l>
<l>Tybaut heeft vernomen dat</l>
<l>Daer comen dese twe coninge</l>
<l>Met ere groter sameninge.</l>
<l>42435 Hi ontboet sine ridders mede</l>
<l>Ende die porters vander stede,</l>
<l>Ende wilde daer met groten eren</l>
<l>Riden jegen die stoute heren</l>
<l>Ende oec hoveschelike ontfaen.</l>
<l>42440 Doe hise ontmoette groettise saen</l>
<l>Ende hietse willecome wesen.</l>
<l>Ter herbergen voren si mettesen,</l>
<l>Daer si met gemake waren.</l>
<l>Ende her Walewein es gevaren</l>
<l>42445 Ter herbergen theren Garijns,</l>
<l>Daermen wale plach doe sijns.</l>
<l>Sijn ward ontfingen harde wale,</l>
<l>Ende die vrowe met soeter tale,</l>
<l>Ende des wards dochtere mede,</l>
<l>42450 Hadden met hem al daer ter stede</l>
<l>Grote bliscap ende feeste.</l>
<l>Oec telt ons mede die jeeste</l>
<l>Dattie joncfrouwen metten cleinen mouwen</l>
<l>Heren Waleweine daer quam scouwen,</l>
<l>42455 Ende dede hem feeste herde groet,</l>
<l>Ende haren dienst si hem boet,</l>
<l>Ende dancte hem daer harde sere</l>
<l>Vanden dienste ende der groter ere</l>
<l>Die hi hare daer vore hadde gedaen.</l>
<l>42460 Si liet daer heren Waleweine verstaen,</l>
<l>Ware enege dinc in haer macht,</l>
<l>Diese conde gedoen dach oft nacht,</l>
<l>Die soutsi dor hem aventuren</l>
<l>Alse lange alsi mochte geduren.</l>
<l>42465 Her Walewein seide doe: "Scone joncfrouwe,</l>
<l>Also mote mi hulpen onse vrowe,</l>
<l>Wistic u in node bevaen,</l>
<l>Ic soude u ember in staden staen</l>
<l>Met al mire macht, dat verstaet."</l>
<l>42470 Dus gedroech harre beider raet</l>
<l>Over een van hovescher tale.</l>
<l>Men plach daer heren Waleweine wale:</l>
<l>Men heeft hem grote ere gedaen;</l>
<l>Vrowen ende joncfrouwen, sonder waen,</l>
<l>42475 Ende her Garijn deden hem grote ere</l>
<l>Hi dede dinen vore den here</l>
<l>Van alle dies dat deerde droech,</l>
<l>Dies hadde Walewein sijn gevoech.</l>
<l>Tybaut diende oec getrowelike</l>
<l>42480 Arture den coninc rike</l>
<l>Enten coninc van Scaveloen.</l>
<l>Hi dede in sine herberge doen</l>
<l>Groten cost van meneger sake</l>
<l>Si waren blide ente gemake,</l>
<l>42485 Ende naden etene gingen slapen</l>
<l>Vrowen, heren ende knapen:</l>
<l>Si slipen dattie dach op ginc.</l>
<l>Doe porde echt die coninc.</l>
<l>Met alden hogesten die hi vant</l>
<l>42490 Reet hi danen alte hant,</l>
<l>Soe dat hi quam te vespertide</l>
<l>Te Carlioen, des was hi blide</l>
<l>Ende alle die met hem quamen.</l>
<l>Ic weet wel, dattie heren namen</l>
<l>42495 Hare herberge in die port.</l>
<l>Nu salic u corten mine wort</l>
<l>Ende hier af die tale nederlecgen,</l>
<l>Ende sal u vanden coninc secgen,</l>
<l>Die nu es te hove comen</l>
<l>42500 Met starken ridders ende met vromen,</l>
<l>Dier hi heeft bracht meer</l>
<l>Dan hi dede noit eer,</l>
<l>Die nu worden sijn sine man.</l>
<l>Ende mijn here Waleweine was nochtan</l>
<l>42505 Daer nu meer eren gedaen:</l>
<l>Hi waes wel weert, sonder waen</l>
<l>Hi dede den coninc met hem tien tiden</l>
<l>Van Scaveloen gaen bi sire siden:</l>
<l>Soe dedi oec mede ter selver wile</l>
<l>42510 Sinen neve Ginganbrisile.</l>
<l>Overal soe waer hi ginc</l>
<l>En was keyser noch coninc</l>
<l>Soe wel ontfaen, horic bedieden,</l>
<l>Als hi was van alden lieden.</l>
<l>42515 Artur dede die coninge ontbiden</l>
<l>Met algader harre maisnieden,</l>
<l>Ende beide vrowen ende joncfrouwen,</l>
<l>Die hen daer dienden met trouwen</l>
<l>Altoes alsijs hadden te doene.</l>
<l>42520 Het waren kinder der barone</l>
<l>Die daer dienden tallen stonden</l>
<l>Den heren vander tavelronden.</l>
<l>Men at daer ende dranc tien tide:</l>
<l>Daer was menech man nu blide.</l>
<l>42525 Die coninc Artur dede gebieden</l>
<l>Gnoech te gevene alden lieden.</l>
<l>Die coninc en hilt in langen feeste,</l>
<l>Also vertelt ons hier die jeeste,</l>
<l>Die soe groet was alse dese,</l>
<l>42530 Daer ic nu ter stede af lese.</l>
<l>Dese feeste duerde seven dage.</l>
<l>Daer binnen quam daer menege clage</l>
<l>Van ondade weder ende vord,</l>
<l>Die alle moesten sijn gehort;</l>
<l>42535 Want wat clagen dat daer quam,</l>
<l>Daermen die waerheit af vernam,</l>
<l>Daer voren die heren vander tavelronden</l>
<l>Ende dadent beteren in allen stonden.</l>
<l>Ende nu oec in dese feeste</l>
<l>42540 Suldi horen vele oreeste,</l>
<l>Die een riddere maecte omtrent,</l>
<l>Die Perchevale te hove nu sent,</l>
<l>Ende van hem sal vort sijn die tale</l>
<l>Ende oec mede van Perchevale:</l>
<l>42545 [Van da]t sine soeken varen</l>
<l>[Sal ic] u hier al oppenbaren.</l>
</text>
<!--</ENTRY>
--></TEI>
